De Kronieken van Narnia is een zevendelige kinderboekenserie (de serie wordt ook wel tot high fantasy gerekend) geschreven door de Britse schrijver C.S. Lewis. Het wordt beschouwd als een klassieker in de kinderliteratuur en is het bekendste werk van de schrijver, met meer dan honderd miljoen verkochte exemplaren in 47 talen. Lewis schreef de boeken in de periode 1949-1954, waarna ze door Pauline Baynes werden ge√Øllustreerd en in Londen gepubliceerd tussen oktober 1950 en maart 1956. De Kronieken van Narnia werden verschillende keren aangepast voor radio, televisie, toneel en film. Hoewel de serie vooral Christelijke thema's behandelt, worden er ook veel aspecten teruggevonden uit de Griekse, Turkse en Romaanse mythologie. Ook Britse en Ierse sprookjesverhalen komen aan bod.De Kronieken van Narnia vertelt het verhaal van kinderen die een centrale rol spelen in de geschiedenis van het fictieve land Narnia, een plaats waar dieren kunnen praten en magie een alledaags fenomeen is. Elk boek (met uitzondering van Het Paard en de Jongen) heeft in de hoofdrol een protagonist die afkomstig is uit de echte wereld en getransporteerd wordt naar Narnia om aan de roep van de leeuw Aslan gehoor te geven.