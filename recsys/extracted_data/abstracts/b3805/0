Ultimate Spider-Man è una serie a fumetti pubblicata dalla Marvel Comics dal 2000, in cui si narrano le avventure di una versione riscritta e moderna del classico Uomo Ragno. La collana dopo il crossover Ultimatum è ricominciata dal primo numero, con il titolo Ultimate Comics Spider-Man. L'edizione in italiano è iniziata nel 2001, a cura dell'editore Panini Comics.Questo titolo è esterno alla continuity dell'universo Marvel classico e ha dato il via alla fondazione di un universo "parallelo", detto Ultimate Marvel. Con la stessa locuzione si fa riferimento anche al personaggio presentato in questa collana, che differisce da quello classico in diverse caratteristiche.Ultimate Spider-Man è scritta da Brian Michael Bendis, che ha esteso l'originale storia di 11 pagine dell'Uomo Ragno (apparsa nell'agosto 1962 sulla rivista Amazing Fantasy) in una saga di 150 pagine. Il disegnatore è stato fin dal primo numero e per lungo tempo Mark Bagley, già veterano dello Spider-Man classico, sostituito dal numero 111 da Stuart Immonen. Con il riavvio della collana è subentrato ai disegni David Lafuente, che ha ripassato il testimone a Mark Bagley per La morte di Spider-Man.