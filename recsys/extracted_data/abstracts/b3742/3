La talpa (Tinker, Tailor, Soldier, Spy) è un romanzo del 1974 di John le Carré. Tutto ruota intorno alla riorganizzazione dei vertici dei servizi segreti britannici ed alla presenza, in seno all'organizzazione, di un agente doppiogiochista al servizio del KGB (la "talpa" Gerald) ai livelli più alti.Questo libro è il primo della così chiamata Trilogia di Karla (gli altri libri della serie sono L'onorevole scolaro e Tutti gli uomini di Smiley), dove Karla è lo pseudonimo del capo del KGB sovietico.Con il suo protagonista George Smiley, John le Carré (egli stesso in passato fece parte dei servizi di informazioni britannici) opera una totale inversione di tendenza rispetto al modello di agente segreto incarnato fino a quel momento dall'invincibile James Bond di Ian Fleming. Smiley infatti è tutto fuorché un eroe: è in realtà un uomo malinconico e dimesso, tradito dalla moglie, un incassatore che fa della pazienza, della sua umanità e della capacità di attendere le sue armi vincenti.Il romanzo espone in modo apparentemente realistico alcune delle tecniche e dei modi di operare dei servizi segreti durante la guerra fredda.Questo romanzo fu ispirato da fatti veramente avvenuti al vertice dei servizi segreti quando le Carré ne era in forze, precisamente dalla vicenda di Kim Philby (un agente doppiogiochista al servizio del KGB che fece saltare la copertura a molti agenti britannici, tra cui lo stesso le Carré).