Watchmen is een twaalfdelige comicserie (1986/1987), geschreven door de Brit Alan Moore en getekend door Dave Gibbons. De serie wordt beschouwd als één van de meest invloedrijke publicaties binnen het medium.Wat de serie destijds zo apart maakte, was dat schrijver Moore zijn cast superhelden pakte en deze vervolgens in onze realiteit plaatste. Een vergelijkbare tactiek met die van het literaire genre magisch realisme. Zijn bovennatuurlijke personages hadden in Watchmen daadwerkelijk invloed op de maatschappelijke vraagstukken in de echte wereld, zoals de Vietnam-oorlog, de Koude Oorlog en de opkomst van de technologische vooruitgang. Bovendien gedroegen de karakters zich ook niet als tekenfilmfiguren, maar als mensen met problemen, relaties en dilemma's zoals ieder ander. En zo reageerde hun omgeving ook op hen. Moore nam het medium comics en toonde aan dat daarmee veel meer mogelijk was dan simpele verhalen voor kinderen en jongeren maken. Een intelligent en volwassen publiek bleek helemaal niet buiten bereik te liggen.De samenwerking tussen Moore en Gibbons resulteerde er in dat de serie filmische aspecten in zich droeg waaronder het inzoomen, het gebruik van flashbacks en herhaling van situaties vanuit verschillende oogpunten. Dit alles met bijzonder oog voor detail, wat het de moeite waarde maakt om de serie vaker te lezen.