Detective Conan (名探偵コナン, Meitantei Konan?) è un manga di Gōshō Aoyama iniziato in Giappone nel 1994 e tuttora in corso di produzione sulla rivista Shōnen Sunday, rivista divulgata dalla Shogakukan. La pubblicazione in tankōbon è arrivata all'83º volume. In Italia, viene tradotto e pubblicato inizialmente dalla Comic Art nel 1998, in seguito dalla Star Comics dal 2005, a cadenza prima mensile (dal numero 1 al 61), poi bimestrale (dal numero 62 al 72) e, successivamente, quadrimestrale (dal numero 73 in poi). La pubblicazione italiana in tankōbon è arrivata al 79º volume.È considerato uno dei più importanti manga di sempre che spicca per l'originalità del genere (il giallo è alquanto raro nei manga) ed il relativo anime è regolarmente presente nella top ten delle serie anime più seguite in Giappone. La trasposizione televisiva animata è dal 1996 in onda, curata dalla Tokyo Movie Shinsha, produttrice della serie, dalla Nippon Television (NTV) e dalla Yomiuri TV (YTV), emittenti giapponesi. Attualmente, tale serie conta 737 episodi. In Italia, l'anime è stato trasmesso dalle reti Mediaset fra il 2002 ed il 2012 arrivando a 541 episodi, divisi in 592 da Mediaset vista la durata di alcuni episodi assai più lunghi detti special, mentre dal 2013 viene trasmesso da Super!, a partire dall'episodio 543 (594 secondo la numerazione italiana), saltando l'episodio 542 (593), poi trasmesso da Mediaset nel 2014. La trasmissione è arrivata all'episodio 587 (638 secondo la numerazione italiana) saltando tre episodi, conteggiati comunque.A partire dal 1997, sono stati prodotti dei film ispirati alla serie principale, giunti nel 2014 al 18º lungometraggio ed usciti nelle sale nipponiche ogni anno ad aprile. Dal 2000, la rivista Shōnen Sunday ha realizzato degli OAV al riguardo della durata di 30 minuti circa.Sempre dal 1997, sono in produzione anche volumi manga realizzati dagli assistenti dell'autore, intitolati Detective Conan Special Cases, di cui i primi dodici sono stati pubblicati in Italia fra il 2011 ed il 2012.A partire dal 1996, sono stati prodotti 23 videogiochi ispirati alla serie.Dalla serie, inoltre, sono stati tratti quattro film per la TV live action trasmessi in Giappone dalla NTV e dalla Yomiuri TV, il primo dei quali il 2 ottobre 2006. Dal 7 luglio al 29 settembre 2011 è stato trasmesso anche un dorama live action in tredici puntate di 40 minuti l'una intitolato Meitantei Conan - Kudō Shin'ichi e no chōsenjō.