Czarodziejka z Księżyca (jap. 美少女戦士セーラームーン, Bishōjo senshi Sērā Mūn, pol. Piękna wojowniczka Sailor Moon; ang. Sailor Moon) – seria stworzona przez mangakę Naoko Takeuchi. Fred Patten przypisuje jej popularyzację idei zespołu magicznych dziewczyn, a Paul Gravett przypisuje serii "rewitalizację" samego gatunku magical girl. Czarodziejka z Ksieżyca przedefiniowała gatunek magical girl, jako że poprzednie bohaterki tego gatunku nie wykorzystywały swoich mocy do walki ze złem, a stało się to jednym ze standardowych archetypów tego gatunku.Historia serii skupia się na odrodzeniu obrończyń królestwa, które kiedyś rozciągało się w Układzie Słonecznym, oraz przedstawia ich walkę z siłami zła. Głównymi postaciami są Sailor Senshi (jap. セーラー戦士) (nazywane w Polsce Czarodziejkami, czy też wojowniczkami) – nastolatki, które mogą przekształcić się w bohaterki. Ich imiona pochodzą od Księżyca i nazw planet Układu Słonecznego. Użycie słowa "Sailor" pochodzi od stylu dziewczęcych mundurków szkolnych popularnych w Japonii, strój marynarski (jap. セーラー服, sērā-fuku, sailor fuku), na których Takeuchi wzorowała mundury wojowniczek. Elementy fantastyki w serii są mocno symboliczne, często oparte na mitologii.Przed powstaniem mangi Czarodziejka z Księżyca, Takeuchi stworzyła mangę Hasło brzmi: Sailor V, której akcja koncentruje się wokół tylko jednej wojowniczki – Minako Aino. Autorka opracowała pomysł, gdy chciała stworzyć uroczą serię o dziewczętach w przestrzeni kosmicznej, a jej redaktor zasugerował, że powinna ubrać je w sailor fuku. Gdy zaproponowano stworzenie serii anime o Czarodziejce V, koncepcja została zmodyfikowana przez Takeuchi tak, aby Czarodziejka V stała się już tylko jedną z członkiń zespołu. Powstała manga połączyła elementy popularnego gatunku Magical Girl i Super Sentai, które Takeuchi podziwiała, czyniąc Czarodziejkę z Księżyca jedną z pierwszych serii łączących oba te gatunki.Rezultatem mangi było powstanie spin-offów oraz innych rodzajów mediów, w tym bardzo popularne anime, jak i produkcje muzyczne, teatralne, gry wideo oraz seria tokusatsu (Live Action). Chociaż większość pojęć we wszystkich produkcjach pokrywa się, często występują znaczne różnice, a więc ciągłość między tymi formami pozostaje ograniczona.Serial rozpoczął ponowną emisję 1 grudnia 2011 w TV4. Do 29 grudnia 2011 po jednym odcinku w dni powszednie. Od 30 grudnia 2011 po dwa odcinki w dni powszednie od 17:00. Od 20 stycznia do 22 czerwca 2012 roku serial był nadawany również na kanale TV6. Od 2 marca do 2 czerwca 2013 był ponownie emitowany co sobotę od godziny 8:25. Dawniej był nadawany na kanałach Polsat (w latach 1997-1998) i Polsat 2 (w latach 1999-2000).