Kawaleria kosmosu (ang. Starship Troopers) – powieść fantastycznonaukowa amerykańskiego pisarza Roberta A. Heinleina, opublikowana najpierw w odcinkach na łamach „The Magazine of Fantasy & Science Fiction” w październiku/listopadzie 1959 jako Starship Soldier i wydana w formie książki w 1959. Polską edycję, w tłumaczeniu Ireny Lipińskiej, wydała oficyna Amber w 1994, w serii „Wielkie Serie SF”. W 2008 wydawnictwo Solaris wydało nieokrojoną wersję tej książki pod tytułem Żołnierze kosmosu.Powieść Kawaleria kosmosu zdobyła nagrodę Hugo za najlepszą książkę w 1960 i pomogła stworzyć nowy nurt w literaturze znany jako militarne science fiction. Na podstawie powieści powstał film Żołnierze kosmosu w reż. Paula Verhoevena z 1997 oraz gra komputerowa. Powieść wzbudziła kontrowersje i krytykę odnośnie zawartych w niej zagadnień politycznych i społecznych, zwłaszcza za pochwałę militaryzmu i wojen.Ziemie odległej przyszłości to zmilitaryzowany świat, gdzie pełne prawa obywatelskie mają tylko ci, którzy odsłużą służbę wojskową. Ziemianie toczą krwawą wojnę z insektoidalnymi Obcymi. Narratorem książki jest Juan Johnnie Rico, młody, filipiński żołnierz, potem oficer „Karków Rasczaka”, pododdziału kosmicznych komandosów. Kariera wojskowa Rico rozwija się od rekruta do podoficera i ostatecznie do oficera w wojnie pomiędzy rodzajem ludzkim a gatunkiem insektów określanych w książce mianem „robali”. Oczami Rico Heinlein ocenia moralne i filozoficzne aspekty prawa do głosu, obywatelskich cnót, konieczności wojny, kary śmierci oraz przestępczości wśród młodzieży.