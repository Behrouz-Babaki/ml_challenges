Il mondo come volontà e rappresentazione (Die Welt als Wille und Vorstellung, prima edizione 1819 [1]) è l'opera fondamentale di Arthur Schopenhauer (1788-1860), filosofo tedesco che influenzerà fortemente il pensiero di Friedrich Nietzsche e successivamente di Sigmund Freud, padre della psicoanalisi, e del suo 'erede' Carl Gustav Jung.La prima edizione dell'opus maius schopenhaueriano ebbe pochissimo successo, tant'è vero che gran parte delle copie stampate finì al macero. Sorte poco diversa subì anche la seconda edizione del 1844 (a cui vennero aggiunti cinquanta capitoli di Supplementi), questa ristampa venne esaurita solo nel 1858 anche grazie all'inaspettato successo dei Parerga e paralipomena (1851, raccolta di saggi dal carattere brillante e popolare). Del 1859 è la terza edizione, l'ultima stampata in vita auctoris.