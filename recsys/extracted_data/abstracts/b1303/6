I Canti di Hyperion (The Hyperion Cantos) è una tetralogia di romanzi di fantascienza scritta da Dan Simmons e pubblicata tra il 1989 e il 1997.I romanzi che compongono il ciclo sono: Hyperion (id., 1989) La caduta di Hyperion (The Fall of Hyperion, 1990) Endymion (id., 1995) Il risveglio di Endymion (The Rise of Endymion, 1997).La tetralogia è spesso classificata come fantascienza di genere space opera, malgrado la notevole commistione di temi e stili differenti, e viene considerata una delle opere di fantascienza "epica" più importanti della fine del XX secolo. Il primo romanzo della serie vinse i premi Hugo e Locus nel 1990.C'era la credenza che i primi due romanzi fossero concepiti da Simmons come un'opera unica, offerta all'editore come un unico manoscritto, ma che data la lunghezza dell'opera, si fosse preferito suddividerla in due opere distinte. In realtà Dan Simmons specificò in seguito che le due storie furono scritte in tempi diversi, e che per come vedeva lui le cose, la trama di Hyperion poteva anche terminare col primo romanzo. La credenza si era diffusa per via del fatto che la storia di Hyperion si concludeva in modo piuttosto brusco, lasciando molti misteri irrisolti. La caduta di Hyperion risponde ad alcune domande e fornisce una fine alla storia. Gli altri due romanzi si svolgono in un periodo successivo di trecento anni rispetto all'epoca dei primi due, con nuovi protagonisti, ma gli eventi dei romanzi precedenti forniscono uno sfondo importante alla trama della storia. Molta dell'attrattiva dell'opera deriva dai pervasivi riferimenti al repertorio del famoso poeta romantico John Keats (1795-1821), che scrisse il poema The Fall of Hyperion: A Dream nel 1819. Oltre ai titoli dei romanzi, varie citazioni dei poemi di Keats sono inserite nelle pagine dei romanzi e Simmons si spinge fino a dare un ruolo preminente ad un personaggio che è una replica artificiale del poeta, un cibrido (sorta di ibrido cibernetico dotato di un corpo clonale, la cui mente è un'intelligenza artificiale replicante di John Keats).Oltre ai quattro romanzi principali vi è un racconto, Orphans of the Helix (1999), ambientato 481 anni dopo la tetralogia, che getta uno sguardo sullo sviluppo dell'umanità in seguito agli eventi raccontati nell'ultimo libro, e due racconti brevi, Remembering Siri e The Death of the Centaur.