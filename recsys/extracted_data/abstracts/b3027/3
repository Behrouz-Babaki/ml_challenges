De hond van de Baskervilles (originele titel The Hound of the Baskervilles) is een Britse detectiveroman van Sir Arthur Conan Doyle. Het is Conan Doyles derde roman over de detective Sherlock Holmes, en wordt gezien als het bekendste boek over deze detective. Het verhaal verscheen oorspronkelijk van augustus 1901 tot april 1902 als een vervolgverhaal in het Britse tijdschrift The Strand Magazine, en werd in 1902 gepubliceerd in boekvorm.De voorloper van deze roman is eigenlijk de verhalenbundel De memoires van Sherlock Holmes. In het laatste korte verhaal hiervan "The Adventure of the Final Problem", lijkt Holmes te zijn gestorven. Na "The Adventure of the Final Problem" is toch deze roman verschenen, ofschoon deze zich wel voor het korte verhaal afspeelt. Omdat de roman zo populair was dat fans erop stonden dat Conan Doyle Holmes weer terug zou laten keren, werd de verhalenbundel De terugkeer van Sherlock Holmes geschreven, die chronologisch gezien wel het vervolg is op "The Adventure of the Final Problem".