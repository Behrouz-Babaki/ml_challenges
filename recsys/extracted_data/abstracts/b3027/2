Il mastino dei Baskerville è un romanzo di Arthur Conan Doyle con protagonista Sherlock Holmes; venne originariamente pubblicato a puntate sulla rivista The Strand Magazine dall'agosto 1901 all'aprile 1902. Cedendo alle pressanti richieste dei lettori e dell'editore, Doyle resuscitò con questo romanzo la sua creatura letteraria, il detective che aveva "ucciso" nel racconto L'ultima avventura, pubblicato sempre sullo Strand nel dicembre 1893.Nell'edizione pubblicata sullo Strand, Doyle volle inserire una nota a piè di pagina, dove ringraziava l'amico Bertram Fletcher Robinson per avergli fornito spunti importanti sia per la stesura del soggetto che per l'ambientazione della trama.