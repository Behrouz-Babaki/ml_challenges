Samolubny gen – popularnonaukowa książka dotycząca zagadnienia ewolucji, której autorem jest brytyjski biolog Richard Dawkins, wydana w 1976.Zasadnicza koncepcja oparta jest na teorii George'a C. Williamsa sformułowanej w wydanej w 1966 książce "Adaptation and Natural Selection". Dawkins stworzył określenie "samolubny gen" dla wyrażenia idei, że jednostką doboru naturalnego nie jest osobnik, gatunek czy populacja lecz gen i jest to najwłaściwszy sposób analizowania ewolucji, bo proces doboru naturalnego obserwowany na poziomie organizmów lub populacji tak naprawdę nigdy nie wykracza poza dobór na poziomie genów. Tendencja do maksymalizacji zdolności przetrwania i reprodukcji, co zapewnia większą liczbę istniejących kopii genów, prowadzi do stabilnej strategii ewolucyjnej.W książce pojawia się też określenie mem analogiczne do genu służące do opisania ewolucji kulturowej. Pojęcie to weszło do języka naukowego przyczyniając się do powstania nowego nurtu w nauce – memetyki.W roku 1982 by odeprzeć krytykę zbyt metaforycznego języka i samej koncepcji wydał drugą książkę na ten temat: Fenotyp rozszerzony.Wydanie polskie w tłumaczeniu Marka Skonecznego zostało opublikowane przez wydawnictwo Prószyński i S-ka w 1996, 2000 i 2007 (na podstawie jubileuszowego wydania angielskiego z 2006 nowym wstępem), w serii "Na ścieżkach nauki" (ISBN 978-83-7469-548-0).