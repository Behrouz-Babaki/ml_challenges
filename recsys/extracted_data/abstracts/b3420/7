Szatańskie wersety (ang. The Satanic Verses) – powieść autorstwa Sir Ahmeda Salmana Rushdiego, wydana w roku 1988, częściowo inspirowana przez biografię Mahometa. Tytuł odnosi się do tzw. szatańskich wersetów, które według niektórych źródeł były wstawkami do Koranu dodanymi po śmierci Mahometa. Pierwsza wzmianka o tym pojawiła się w biografii Mahometa napisanej przez Ibn Ishaq'a.Powieść wywołała wiele kontrowersji w środowiskach muzułmańskich, gdyż wielu muzułmanów uważa, że zawiera ona treści bluźniercze dla islamu. 14 lutego 1989 ajatollah Chomeini ogłosił oficjalnie fatwę (transmitowaną przez państwowe radio w Iranie) o treści: "Informuję dumnych muzułmanów na świecie, że autor książki Szatańskie wersety - która jest przeciwko islamowi, Prorokowi i Koranowi - jak i wszyscy, którzy są uwikłani w jej publikowanie i są świadomi jej zawartości, niniejszym są skazani na śmierć". Na skutek tego nakazu japoński tłumacz książki Hitoshi Igarashi został zamordowany 11 lipca 1991 roku, włoskiego tłumacza Ettore Capriolo kilkukrotnie pchnięto nożem, a w budynkach kilku wydawnictw podłożono bomby. 14 lutego 2006 roku irańska państwowa agencja informacyjna podała wiadomość, że fatwa jest nadal aktualna i nie będzie cofnięta.Pierwsze wydanie polskie ukazało się w 1992. W metryce nie został jednak ujawniony wydawca (gdańskie wydawnictwo Phantom Press International), tłumacz ani nakład (ten ostatni szacowany jest przez innych wydawców na 25-30 tysięcy egzemplarzy). Jedna z wersji o braku tych danych, mówi o obawach przed ewentualnymi konsekwencjami ze strony islamskich fundamentalistów, jednak nie jest wykluczone, że był to tylko chwyt marketingowy.== Przypisy ==