Rupsje Nooitgenoeg (Oorspronkelijke titel: The Very Hungry Caterpillar) is de hoofdpersoon in het gelijknamige prentenboek voor kleuters, geschreven door Eric Carle. Het gaat over een rupsje dat altijd honger heeft. Gedurende het grootste deel van het boek is het rupsje aan het eten, tot het rupsje zich aan het eind van het boek ontpopt tot een prachtige vlinder.Het boek werd voor het eerst gepubliceerd in 1969. Het bleek erg populair en werd geprezen door de eenvoudige woordkeus, die het mogelijk maakt om jonge kinderen te leren lezen. Het verhaal is inmiddels vertaald in meer dan 50 talen en naar schatting werd anno 2007 iedere 57 seconden een exemplaar van het boek verkocht. De originele, Engelstalige versie van het boek bevat 225 woorden en grote, kleurrijke afbeeldingen. In het verhaal wordt een rups gevolgd, die zich door een bonte verzameling objecten heen eet, zoals ijsjes, salami, watermeloen en een lolly, voordat hij zich uiteindelijk ontpopt tot een vlinder. Het verhaal in zijn totaliteit vertelt over de levenscyclus van een vlinder, leert kinderen tot vijf tellen, behandelt de dagen van de week en verschillende soorten voedsel. In verschillende culturen heeft het verhaal door de tijd heen tevens verschillende "diepere" gedachten meegekregen. Zo werd het bijvoorbeeld in de DDR gebruikt als anti-kapitalistische propaganda.Oorspronkelijk zou het verhaal de titel "A Week with Willi Worm" (een week met Willie de Worm) meekrijgen, met een boekenwurm genaamd Willie. De uitgever van Carle adviseerde de schrijver echter om het verhaal een iets andere wending te geven, aangezien een gewone wurm als hoofdpersoon de lezer waarschijnlijk niet sterk zou aanspreken. Er gaan geruchten dat de filmrechten van het boek verkocht zijn voor 1 miljoen pond.In 2006 werd het boek voor blinden en slechtzienden omgezet in brailleschrift. Dit gebeurde in samenwerking met Lemniscaat, de Indiase uitgeverij Karadi Tales en Stichting Goede Doelen Support. Van de opbrengst van de verkoop van deze brailleversie in Nederland worden blinden en slechtzienden in India geholpen.