De vrouw die met vuur speelde (oorspronkelijke titel Flickan som lekte med elden) is het tweede deel uit de Millennium-trilogie, een serie misdaadromans van de Zweedse journalist en schrijver Stieg Larsson. De letterlijke vertaling luidt "Het meisje dat met vuur speelde".De schrijver overleed in 2004 en in zijn nalatenschap werden drie complete romans aangetroffen die postuum werden gepubliceerd en veel opzien baarden in de wereld van de misdaadromans. 'De vrouw die met vuur speelde' werd voor het eerst in Zweden uitgegeven in 2006 en werd binnen korte tijd een internationale bestseller. Het boek is de opvolger van de roman Mannen die vrouwen haten. Dit deel werd, evenals het eerste, bekroond met de 'Glazen Sleutel', de prijs voor de beste Scandinavische misdaadroman. De Nederlandse vertaling, verzorgd door Tineke Jorissen-Wedzinga, verscheen in 2008 bij uitgeverij Signatuur in Utrecht.