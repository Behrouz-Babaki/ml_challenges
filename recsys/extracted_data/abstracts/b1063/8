Gantz (ガンツ, Gantsu?) è un seinen manga scritto e disegnato da Hiroya Oku. Il primo numero è stato pubblicato nel 2000 in Giappone sulla rivista di Shūeisha, Young Jump, mentre l'ultimo è uscito nel 2013. La storia è ambientata in una realistica Tokyo dei giorni nostri e tratta le vicende di un gruppo di persone intrappolate in una sorta di gioco violento e mortale, le cui condizioni sono generate da una misteriosa sfera nera, nota come Gantz.Il manga è diviso in tre "fasi", scandite dall'autore con lunghe pause di produzione. La "Phase 1" comprende i primi 237 capitoli. La "Phase 2", cominciata il 22 novembre 2006, è terminata il 24 giugno 2009 con il capitolo 303. Il 1º ottobre 2009 è iniziata la "Phase 3", l'ultimo arco narrativo che ha portato a conclusione la storia. Sono stati pubblicati 383 capitoli, raccolti in 37 tankōbon. In Italia è pubblicato da Planet Manga nella collana Manga 2000 fino al volume 19 incluso e in edizione autonoma Gantz dal volume 20 in poi.Nel 2004 ne è stata tratta una serie anime di 26 episodi divisi in due stagioni: Gantz: The First Stage e Gantz: The Second Stage. In Italia i diritti della serie animata sono stati acquistati dalla Yamato Video e dal 21 dicembre 2009 la serie è stata trasmessa in prima visione sul canale Dahlia Eros, della piattaforma a pagamento Dahlia TV sul digitale terrestre ed in seguito sul canale satellitare Man-ga di Sky dal 1º luglio 2010. L'anime più del manga presenta spesso scene splatter e immagini di nudo. Questo ha costretto la Fuji TV, l'emittente giapponese che l'ha mandata in onda, a censurare pesantemente molte scene. La versione non censurata è stata distribuita su DVD.La serie ha avuto un notevole successo, tanto da generare numerosi spin-off, tra cui un dittico di film live action, intitolati Gantz e Gantz: Perfect Answer. Gantz è stato classificato come uno dei best seller più recenti nel genere seinen. Negli ultimi anni è stato uno dei manga più venduti in Giappone, superando i 16 milioni di copie vendute.