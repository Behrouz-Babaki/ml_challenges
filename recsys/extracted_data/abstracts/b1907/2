Over Schoonheid (On Beauty) is de derde roman van de Britse schrijfster Zadie Smith en werd in 2005 uitgegeven bij de Londense uitgeverij Hamish Hamilton. De Nederlandse vertaling (door Monique Eggermont en Kitty Pouwels) verscheen bij uitgeverij Prometheus (ISBN 9044606387). Een essay van Elaine Scarry (On Beauty and Being Just) inspireerde Smith voor de titel. De roman vertelt het verhaal van een Brits-Amerikaanse familie die in het noordoosten van de Verenigde Staten (New England) woont. Drie hoofdthema’s in het boek zijn ‘ras en identiteit’ in Amerika en Groot-Brittannië, de natuur van ‘schoonheid’ en het conflict tussen liberale en conservatieve normen en waarden binnen de gesloten academische wereld.