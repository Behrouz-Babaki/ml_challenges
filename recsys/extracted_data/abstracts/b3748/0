Nie licząc psa (tytuł oryg. To Say Nothing of the Dog) – utrzymana w humorystycznej konwencji powieść science fiction amerykańskiej pisarki Connie Willis, wydana w 1997 roku. Akcja powieści dzieje się w drugiej połowie XXI wieku, w świecie, w którym możliwe jest podróżowanie w czasie. Zajmują się tym specjaliści-historycy, mogący w ten sposób osobiście zbadać realia interesującej ich epoki (ten sam świat Connie Willis opisuje także w Księdze Sądu Ostatecznego). Akcja książki toczy się wokół konieczności odzyskania wyposażenia katedry w Coventry, dzięki fundacji bogatej Amerykanki odbudowywanej w Oksfordzie. Tytuł książki nawiązuje do powieści Jerome'a K. Jerome'a Trzech panów w łódce (nie licząc psa). Nawiązanie nie jest przypadkowe – znaczna część akcji powieści przebiega w czasach wiktoriańskich, nad Tamizą. Sposób napisania Nie licząc psa, zabawnej komedii omyłek, jest także inspirowany twórczością P.G. Wodehouse'a.Nie licząc psa otrzymała w 1999 roku nagrodę Hugo dla najlepszej powieści i była nominowana do nagrody Nebula w 1998 roku.