L'opera struggente di un formidabile genio è il primo romanzo dello scrittore, editore e saggista statunitense Dave Eggers, pubblicato nel 2000. Il romanzo, di natura autobiografica, racconta la storia del ventiduenne Dave che, in seguito alla morte di entrambi i genitori, si ritrova a dover accudire il fratellino Toph, di soli otto anni.Il libro è stato un enorme successo commerciale e ha ottenuto riscontri positivi anche dalla critica: ha raggiunto il primo posto nella lista dei Best Seller del New York Times ed è stato nominato nel 2001 tra i finalisti del Premio Pulitzer per la saggistica. In particolare i critici hanno definito la prosa come "vibrante e selvaggia", David Foster Wallace l'ha definito come "un libro che non lascia scampo" e il New York Times lo ha descritto come "grande, audace e maniaco-depressivo". Il romanzo è stato inserito dal Times anche al dodicesimo posto nella classifica dei 100 libri migliori del decennio[1].