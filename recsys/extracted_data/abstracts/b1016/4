Zapomniane Krainy (ang. Forgotten Realms) – świat fantasy stworzony na potrzeby gry fabularnej Dungeons & Dragons przez Eda Greenwooda. Zapomniane Krainy są jak na razie największym i najpopularniejszym światem (settingiem) w tej grze. Powstały cztery edycje tego świata. Pierwsza edycja powstała jeszcze za czasów pierwszej edycji AD&D (1986). Druga i trzecia (1991/1994) powstała podczas reedycji AD&D i jak do tej pory jest chyba najbardziej rozbudowanym pod względem detali (i zarazem ilości dodatków) światem fantasy dostępnym dla graczy (A)D&D. Aktualna (czwarta) edycja powstała na potrzeby trzeciej edycji D&D.Świat Forgotten Realms kojarzony jest głównie z jego centralnym i najdokładniej opisanym kontynentem Faerûn, położonym na planecie Abeir-Toril, zwanej niekiedy Torilem. W drugiej edycji poświęcono także sporo miejsca na omówienie innych kontynentów globu. Na zachód od Faerûnu znajduje się kontynent zwany Maztica. Na kontynencie tym żyją plemiona o kulturze i rozwoju cywilizacyjnym podobnym do naszych ziemskich Indian Ameryki Południowej i Środkowej sprzed czasów odkrycia Ameryki. Na południe, za bezkresnymi oceanami, leży Zakhara (znana z innego settingu do D&D - Al-Quadim). Na wschodzie zaś są Bezkresne Pustkowia, na których żyją koczownicze ludy o kulturze podobnej do Mongołów Czyngis-chana, a dalej jeszcze znajdują się krainy przypominające daleki wschód w realiach feudalnej Japonii i Chin. W trzeciej edycji pominięto te dodatkowe krainy i kultury skupiając się na Faerûnie.