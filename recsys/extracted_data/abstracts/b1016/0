Forgotten Realms (a volte tradotto in Reami Perduti oppure Reami Dimenticati) è un universo immaginario per il gioco di ruolo fantasy Advanced Dungeons & Dragons (AD&D) creato negli anni ottanta dall'autore e game designer canadese Ed Greenwood, e in seguito adattato per essere usato anche nelle nuove versioni di Dungeons & Dragons.Usualmente abbreviato con la sigla FR o chiamato semplicemente Reami, il mondo è stato sviluppato dapprima con articoli apparsi sull'edizione americana della rivista Dragon, poi con la pubblicazione di un numero elevatissimo di manuali di gioco e supplementi e di una lunga serie di romanzi, scritti, oltre che dallo stesso Greenwood, da numerosi autori differenti, fra i quali R.A. Salvatore, dalla cui fertile penna è nato il celebre drow Drizzt Do'Urden e il mondo sotterraneo chiamato Underdark. Anche i videogiochi, tra cui Baldur's Gate, hanno contribuito, oltre che ad espandere la conoscenza dei Reami, ad aumentare notevolmente la loro diffusione fra i giocatori di Dungeons & Dragons. Forgotten Realms è attualmente una delle ambientazioni più longeve della storia dei giochi di ruolo fantasy ed è, assieme ad Eberron e Dragonlance, una delle tre ambientazioni per cui la Wizards of the Coast (WotC) pubblica ancora materiale.