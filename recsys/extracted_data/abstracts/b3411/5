De wereld van Darren Shan (originele titel The Saga of Darren Shan of Cirque du Freak: The Saga of Darren Shan) is een twaalfdelige jeugdboekenreeks van de Ierse schrijver Darren Shan. De verhalen draaien om een jongen, eveneens Darren Shan genaamd, die een vampier wordt en in een strijd tussen twee vampierclans belandt.Darren Shan schreef het eerste boek uit de reeks als extra project tussen twee boeken voor volwassenen door. Het boek kreeg goede recensies waardoor Shan besloot de reeks uit te breiden. De boeken zijn inmiddels in 37 landen uitgebracht in 30 verschillende talen. In 2009 verscheen een film gebaseerd op de eerste drie boeken.