La caduta di Malazan (The Malazan Book of the Fallen) è una saga fantasy epica scritta dall'autore canadese Steven Erikson. La serie principale è composta da dieci volumi, il cui primo si intitola I giardini della Luna (Gardens of the Moon). In Italia la pubblicazione arriva alla prima parte dell'ottavo volume della saga, mentre l'edizione originale si è già conclusa con il decimo romanzo, intitolato The Crippled God. La saga di Erikson è notevolmente articolata e racconta la storia di un ampio cast di personaggi e di fatti che si svolgono in tutto il mondo dove è situato l'impero Malazan. Per quanto riguarda i primi cinque romanzi, ogni volume può essere considerato relativamente indipendente dagli altri, in quanto le vicende narrate si rivelano grosso modo autoconclusive. Ciò nonostante sono presenti molteplici sottotrame, e numerosi sono gli eventi che si intrecciano per tutta la durata della serie.Il mondo di Malazan fu creato da Steven Erikson e da Ian Cameron Esslemont nei primi anni ottanta come ambientazione per un eventuale gioco di ruolo. Quando divenne evidente che il progetto non sarebbe andato in porto, i due autori scrissero una sceneggiatura cinematografica intitolata Gardens of the Moon, che purtroppo non suscitò interessi significativi in nessun produttore. A quel punto allora, Erikson ed Esslemont decisero di far fruttare le proprie idee cominciando a scrivere ognuno la propria serie di romanzi ambientata nel mondo che avevano creato. Erikson scrisse I Giardini Della Luna intorno al 1991, ma il suo lavoro venne pubblicato solo nel 1999. Il contratto con la casa editrice Bantam UK prevedeva inoltre la stesura di un ciclo composto da altri nove libri, per un compenso totale di 675.000 sterline, una delle cifre più alte mai pagate per una serie fantasy.Il primo lavoro di Esslemont, invece, fu il romanzo Night of Knives (ancora mai tradotto in Italia), stampato in edizione limitata nel 2005 e per il mercato di massa nel 2007. Steven Erikson ha dichiarato che lui ed Esslemont collaboreranno per l'elaborazione di un'esaustiva guida alla saga, The Encyclopedia Malaz, cha sarà pubblicata solo dopo la fine della serie principale.Da notare che il titolo inglese dell'opera (The Malazan Book of the Fallen) è stato tradotto erroneamente in italiano con La caduta di Malazan, mentre una traduzione più rispettosa delle intenzioni dell'autore (oltre che della lingua inglese), sarebbe stata Il libro Malazan del Caduto, dove il Caduto è il Dio Storpio, vero filo conduttore della saga.