Emily Strange o Emily the Strange, in italiano Emily la Stramba, è un personaggio creato nel 1991 dallo skater Rob Reger, per la sua azienda di abbigliamento Cosmic Debris Etc. Inc. Rappresenta una specie di ragazzina goth di 13 anni. Il personaggio è nato a Santa Cruz (California), dove un amico di Reger, Nathan Carrico, nel 1991 disegnò Emily per un'azienda di skateboard. Reger creò vari disegni di Emily, e Matt Reed creava delle magliette con questi disegni. Inizialmente le magliette, gli adesivi e i volantini di Emily venivano distribuiti ai concerti, nei negozi di dischi e di skateboard per promuovere la Cosmic Debris, la linea di abbigliamento e accessori fondata da Reger e Reed. Da quel momento, la Cosmic Debris divenne un'azienda multi milionaria e dato il successo del personaggio, furono ideati molti fumetti sul personaggio di Emily Strange.Le persone chiave (designer, illustratori, grafici) che hanno aiutato il marchio Cosmic Debris a crescere durante gli anni sono Buzz Parker, Brian Brooks, Grace Fontaine, Liz Baca, Noel Tolentino, Fawn Gehweiler, Jessica Gruner e Adele Pedersen. La quantità di merchandising legato ad Emily è considerevole: è stata prodotta una linea di abiti, di cartoleria, di adesivi, di accessori. I fumetti di Emily vengono prodotti sia da Chronicle Books che da Dark Horse Comics negli Stati Uniti.