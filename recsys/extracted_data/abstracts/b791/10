Dragon Ball (ドラゴンボール, Doragon Bōru?, lett: "Sfera del drago", in lingua inglese) è un manga giapponese scritto ed illustrato da Akira Toriyama. Serializzato originariamente sulla rivista Weekly Shōnen Jump dal 1984 al 1995, i singoli capitoli sono stati poi raccolti in 42 volumi tankōbon, pubblicati dal 1985 al 1995 da Shueisha. Dragon Ball prende ispirazione dal classico della letteratura cinese Il viaggio in Occidente. Il manga ripercorre le avventure del protagonista Son Goku dall'infanzia all'età adulta, mentre si allena nelle arti marziali ed esplora il mondo alla ricerca di sette sfere magiche, in grado di evocare un drago capace di esaudire un desiderio. Nel corso del suo viaggio Goku si fa molti amici ed affronta numerosi antagonisti che minacciano la pace dell'universo.Il manga è stato adattato in due serie anime prodotte da Toei Animation: Dragon Ball e Dragon Ball Z, trasmesse in Giappone dal 1986 al 1996. Inoltre la Toei ha realizzato 18 film cinematografici e tre special televisivi, oltre a un sequel d'animazione, intitolato Dragon Ball GT e ambientato dopo gli eventi del manga. Dal 2009 al 2011 la Toei ha trasmesso Dragon Ball Kai, una versione rivisitata e corretta di Dragon Ball Z in cui sono stati rimossi i filmati e le scene non presenti nel manga. Molte aziende hanno prodotto vari tipi di merchandising legato alla serie, il che ha generato un vasto franchise che include: manga spin-off, film animati e live-action, giochi di carte collezionabili, action figure, colonne sonore e numerosi videogiochi.In Italia i diritti del manga sono stati rilevati da Star Comics, che ne ha pubblicato una prima edizione in 62 volumi dal 1995 al 1997. Esso costituisce il primo manga in Italia in cui sia stato mantenuto il senso di lettura originale giapponese, da destra a sinistra. A questa versione hanno fatto seguito altre quattro ristampe, l'ultima della quali è ancora in corso di pubblicazione. Tranne che nell'ultima edizione, l'adattamento italiano di Star Comics presenta censure e semplificazioni culturali, per adattare il prodotto ad un pubblico giovanile.Dalla sua pubblicazione, Dragon Ball è diventata una delle serie manga e anime più popolari di tutti i tempi. I suoi volumi hanno venduto più di 230 milioni in tutto il mondo, rendendolo il secondo manga di sempre per volume di vendite. Critici ed esperti ne hanno elogiato lo stile, la caratterizzazione dei personaggi e l'umorismo. Dragon Ball è universalmente considerato uno dei migliori manga mai realizzati, con molti mangaka di successo — tra cui Eiichiro Oda (One Piece), Masashi Kishimoto (Naruto), Tite Kubo (Bleach), Hiro Mashima (Rave Master, Fairy Tail) e Kentaro Yabuki (Black Cat) — che l'hanno citato come fonte d'ispirazione per le loro opere.