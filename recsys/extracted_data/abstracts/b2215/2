Il Sahih di al-Bukhari (arabo: صحيح البخاري‎) è la più importante delle sei maggiori raccolte di ḥadīth dell'Islam sunnita. Queste tradizioni riguardanti il Profeta dell'Islam Maometto vennero raccolte dallo studioso musulmano di origine persiana, Muhammad ibn Ismāʿīl al-Bukhārī (810-870), dopo essere state trasmesse oralmente per diverse generazioni. I musulmani sunniti considerano questa collezione come la più fedele raccolta di ḥadīth e l'opera musulmana più importante dopo il Corano. Il termine arabo ṣaḥīḥ viene tradotto come autentico, sano o corretto.