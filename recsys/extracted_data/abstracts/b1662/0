Mansfield Park is een roman van de Engelse schrijfster Jane Austen. Het boek werd tussen 1812 en 1814 geschreven in Chawton Cottage, waar ze van haar broer mocht intrekken nadat haar vader was gestorven. In 1814 werd het boek gepubliceerd door Thomas Egerton, die ook twee eerdere romans van Austen, Sense and Sensibility en Pride and Prejudice publiceerde. Mansfield Park wordt vaak Jane Austens "probleemroman" genoemd, een roman die geen gemakkelijke interpretatie toelaat vanwege de sterke tegenstrijdige gevoelens die hij opwekt bij de lezers. Veel lezers zagen het gedrag van de Crawfords, Maria en Tom Bertram als een weerspiegeling van het decadente gedrag van de jongere leden van het Britse hof en apprecieerden het dat zij dergelijke ethische kwesties behandelde op een compromisloze wijze. Anderen, onder wie Austens eigen moeder, reageerden totaal anders: zij moesten niets hebben van Fanny, de deugdzame heldin van het verhaal, en hadden meer voeling met Mary Crawford, de antagonist.Het verhaal draait om de protagonisten Fanny Price en Edmund Bertram en de antagonisten Mary en Henry Crawford. De moraal van het verhaal is 'vertrouwen op je intu√Øtie'. Niet iedereen blijkt te zijn zoals het aanvankelijk lijkt - schijn bedriegt. Fanny Price is iemand die erg op haar gevoel vertrouwt en uiteindelijk blijkt dit ook juist te zijn.