Higurashi no naku koro ni (ひぐらしのなく頃に, Higurashi no naku koro ni?), altresì conosciuto semplicemente come When They Cry nell'America del Nord, è una sound novel giapponese di genere giallo prodotta dalla 07th Expansion.I giochi sono basati sul motore grafico NScripter e possono essere eseguiti su Microsoft Windows. Il primo gioco della serie, intitolato Onikakushi-hen, è stato pubblicato il 10 agosto 2002, mentre l'ottavo e ultimo gioco, intitolato Matsuribayashi-hen, è stato rilasciato il 13 agosto 2006. I primi quattro giochi sono stati raccolti sotto il titolo Higurashi no naku koro ni, mentre gli ultimi quattro sotto il titolo Higurashi no naku koro ni kai. Un fan disc extra, dal nome Higurashi no naku koro ni rei, è stato pubblicato il 31 dicembre 2006. In aggiunta alla serie originale sono stati creati dei nuovi archi narrativi nella versione manga e nel videogioco per PlayStation 2 e Nintendo DS per espandere la storia. Gli otto giochi originali per PC sono stati pubblicati in inglese dalla MangaGamer, la quale ha rilasciato i primi quattro il 15 dicembre 2009 e gli ultimi quattro il 28 febbraio 2010. La serie si basa su un gruppo di giovani amici e su degli strani eventi che accadono nel villaggio rurale Hinamizawa dove essi vivono.Sono stati prodotti due set di Drama-CD, uno dalla Wayuta e uno dalla Frontier Works. La trasposizione letteraria dei giochi è stata pubblicata dalla Kōdansha Box tra agosto 2007 e marzo 2009. La versione manga basata sui giochi, iniziata da otto differenti mangaka che hanno lavorato separatamente su uno-tre dei vari archi narrativi, è stata pubblicata dalla Square Enix e dalla Kadokawa Shoten. Il manga è stato concesso in licenza in inglese nell'America del Nord dalla Yen Press sotto il titolo "Higurashi When They Cry" e il primo tankōbon è stato pubblicato nel novembre 2008. Due serie anime, basate sul manga giapponese, sono state prodotte dallo Studio Deen rispettivamente nel 2006 e nel 2007; un terzo anime è stato pubblicato come un OAV nel 2009. Il primo anime è stato concesso in licenza dalla Geneon Entertainment in inglese, ma i diritti sono decaduti nel 2011. Un film live action, diretto da Ataru Oikawa, ha debuttato nei teatri giapponesi nel maggio 2008; il suo seguito è stato pubblicato nel maggio 2009.