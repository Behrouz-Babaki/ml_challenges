Higurashi no naku koro ni (jap. ひぐらしのなく頃に) – japońska seria kryminalnych powieści wizualnych stworzona przez grupę 07th Expansion. Gry powstały na silniku NScripter na platformę Microsoft Windows. Ich fabuła skupia się na grupie młodych przyjaciół oraz na dziwnych zdarzeniach zachodzących w wiosce, w której żyją. Pierwsza gra serii, Onikakushi-hen, została wydana 10 sierpnia 2002 roku. Ósma i ostatnia gra na komputery PC, Matsuribayashi-hen, została wydana 13 sierpnia 2006 roku. By zwiększyć zainteresowanie oraz by dalej rozwijać historię, dalsze rozdziały serii zostały stworzone w formie mangi oraz gier na konsole PlayStation 2 i Nintendo DS.Seria stała się bardzo popularna i zrobiono na ich podstawie dramy (krótkie teledyski z poruszającymi się obrazami); pierwsza powstała na podstawie rozdziału Onikakushi-hen i została wydana w maju 2005 roku. Później na podstawie gier, zaczęły powstawać mangi. Pierwszy tom, realizowany przez Gangan Powered i rysowany przez japońską artystkę Karin Suzuragi, opublikowały Square Enix i Kadokawa Shoten. Po krótkim czasie Studio Deen zajęło się produkcją pierwszej serii anime na podstawie pierwszych sześciu rozdziałów. Pierwszy odcinek został wyemitowany 4 kwietnia 2006 roku. Druga seria anime, Higurashi no Naku Koro ni Kai, również produkowana przez Studio Deen, rozpoczęła nadawanie 6 lipca 2007 roku. Aktualnie (od 25 lutego 2009 roku) wydawana jest trzecia seria OAV nazywająca się Higurashi no Naku Koro ni Rei i jest reżyserowany przez Toshifumi Kawase. W 2008 powstał również film live action reżyserowany przez Ataru Oikawę, na podstawie pierwszego rozdziału historii.Tytuł posiada podwójne znaczenie sugerowane przez zapis jedynie fonetyczny. Słowo higurashi może być przetłumaczone jako cykada (jap. 蜩) lub „życie z dnia na dzień” (jap. 日暮し). Naku może oznaczać wydawać dźwięk (jap. 鳴く), odnoszące się głównie do zwierząt, ptaków i insektów, albo płakać (jap. 泣く). Ryukishi07, autor historii, twierdzi, że czerwone na (な) w logo, jest oficjalną częścią tytułu.