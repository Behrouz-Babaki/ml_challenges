Il Quidditch attraverso i secoli (Quidditch Through the Ages) è uno pseudobiblium citato nel primo romanzo della saga di Harry Potter (Harry Potter e la pietra filosofale, 1997), scritta ed ideata da J. K. Rowling. Il libro è dedicato alla storia e all'evoluzione del gioco del Quidditch e, nella realtà, la Rowling scrisse in seguito una versione del libro, pubblicata da Comic Relief nel 2001, i cui proventi vennero devoluti in beneficenza. A maggio 2010, date le numerose vendite, il libro è stato ristampato con una copertina rinnovata.