Een striproman of beeldroman (in het Engels graphic novel) is de benaming voor strips die in boekvorm worden uitgegeven. De strip in boekvorm onderscheidt zich van het klassieke stripalbum door een veelal literaire inslag met uitgebreide en ingewikkelde verhaallijnen en is gewoonlijk bedoeld voor volwassenen. Een striproman kan ook bestaan uit een verzameling korte verhalen.In Europa behoort De Ballade van de Zilte Zee van Hugo Pratt tot de eerste internationale uitgaven als striproman . Dit eerste verhaal over Corto Maltese werd in albumvorm gepubliceerd in 1972. In Amerika wijst men meestal A Contract with God van Will Eisner uit 1978 aan als het startpunt. In Nederland worden de strips van Marten Toonder al sinds 1967 uitgegeven als beeldroman, in zogenoemde 'literaire reuzenpockets'.De term graphic novel raakte meer ingeburgerd toen verhalen als Maus van Art Spiegelman en Watchmen van Alan Moore en Dave Gibbons een succes bleken. Spiegelman kreeg voor Maus zelfs een speciale Pulitzerprijs. Persepolis van Marjane Satrapi kende eveneens veel bijval als striproman.Binnen de Franco-Belgische stripcultuur was uitgeverij Casterman één van de eerste die, zonder feitelijk de term te gebruiken, al in de jaren 80 stripromans uitgaf in de reeks Wordt Vervolgd Novellen. Hierin zaten veel bekende reeksen als de De Duistere Steden van François Schuiten en Benoît Peeters en losse verhalen van Loustal, Didier Comès, Jacques Tardi en Jean-Claude Servais. Hier ging het om dikke stripboeken met meer pagina's dan de gebruikelijke 48 of 64, vaak in zwart-wit, met realistischere verhalen en tekenwerk en vaak een indeling in hoofdstukken. Deze verhalen werden ook voorgepubliceerd in het ter ziele gegane maandblad Wordt Vervolgd. Vanaf 1988 had ook uitgeverij Dupuis een gelijkaardige collectie, Vrije Vlucht genaamd, waarin albums als De eeuwige oorlog van Marvano en Deogratias van Jean-Philippe Stassen verschenen. Met Getekend lanceerde Le Lombard eveneens een serie stripromans, waaronder Op zoek naar Peter Pan van Cosey.Tegenwoordig verschijnen er veel autobiografische stripromans bij diverse gespecialiseerde uitgeverijen als Oog & Blik, Sherpa en Atlas. Een ander soort stripromans zijn 'verstrippingen' van bekende literaire werken. Dick Matena bewerkte verscheidene romans tot stripalbum, waaronder Kaas van Willem Elsschot en De avonden van Gerard Reve. Vernieuwend aan deze beeldromans is dat Matena de oorspronkelijke romantekst integraal en ongewijzigd overneemt en de dialogen letterlijk in tekstballons plaatst.