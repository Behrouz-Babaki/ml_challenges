In de Ban van de Ring is een fantasy-werk geschreven door de taalkundige en universitair professor J.R.R. Tolkien. Het verhaal begon als een vervolg voor Tolkiens eerdere, minder complexe kinderboek De Hobbit (1937), maar groeide uit tot een veel groter werk. Het werd in stadia geschreven tussen 1937 en 1949, waarvan veel tijdens de Tweede Wereldoorlog.Hoewel de lezers van tegenwoordig de serie kennen als een trilogie werd het verhaal oorspronkelijk als één geheel beschouwd door Tolkien en was het zijn bedoeling het samen met De Silmarillion uit te geven. Maar vanwege economische redenen (papier was in die tijd schaars en duur, en dat maakte een integrale editie tot een groot risico voor de uitgever) ging Tolkien akkoord met het voorstel van zijn uitgever om The Lord of the Rings in drie delen te splitsen. In 1954-55 werden alle drie de boeken uitgegeven.De drie delen werden opeenvolgend als volgt getiteld: De Reisgenoten (The Fellowship of the Ring), De Twee Torens (The Two Towers) en De Terugkeer van de Koning (The Return of the King). Structureel gezien is het werk in zes 'boeken' verdeeld, twee per deel; samen met verschillende appendices en achtergrondinformatie die zijn opgenomen op het einde van het derde deel. The Lord of the Rings werd sinds de jaren 50 verschillende keren herdrukt en vertaald in meerdere talen, zodat het al spoedig een van de meest populaire en invloedrijkste werken van de 20ste eeuw wat betreft fantastische literatuur. De titel van het werk verwijst naar de Zwarte Heerser Sauron, die in een vroegere era de Ene Ring creëerde om op die manier de andere Ringen van Macht te regeren. Het verhaal doorkruist vanaf de Gouw heel het westen van Midden-aarde tot aan het land Mordor. De boeken worden verteld uit het perspectief van de hobbits Frodo Balings, Sam Gewissies, Meriadoc Brandebok en Peregrijn Toek, maar ook door dat van Aragorn (een Doler), Gimli (een dwerg), Legolas (een elf) en Gandalf (een tovenaar).Tolkiens werk werd al vele keren gebruikt als onderwerp voor analyses over welke bronnen er aan de basis van lagen en de thema's die erin gebruikt worden. Hoewel het werk op zichzelf staat is het verhaal slechts het laatste stuk van een nog groter werk waar Tolkien aan werkte sinds 1917 en dat hij tijdens zijn leven omschreef als een mythopoeia. Eigenlijk was hij steeds bezig met het vormgeven van Midden-Aarde, waar al zijn verhalen zich afspeelden. Invloed voor The Lord of the Rings kwam onder andere van theologie en mythologie, maar ook van religie en de afkeer van de schrijver van de modernisering en industrialisatie van de wereld; ook zijn ervaringen tijdens de Eerste Wereldoorlog, waarin hij o.a. meevocht in de Slag om de Somme en veel van zijn vrienden van voor die oorlog sneuvelden, hebben een rol gespeeld. Ook zijn fascinatie voor de Engelse taal heeft een belangrijke rol gespeeld. De volken in The Lord of the Rings spreken ieder een eigen taal. Met name de taal der Elfen is door hem voorzien van een uitgebreide grammatica en woordenschat.The Lord of the Rings heeft een groot effect gehad op de moderne fantastische literatuur; de impact van Tolkiens werk heeft woorden als Tolkienian en Tolkienesque doen opnemen in de Oxford English Dictionary. De voortdurende populariteit van The Lord of the Rings heeft geleid tot diverse verwijzingen in de cultuur van sommige landen, de oprichting van verenigingen voor fans van Tolkiens werk, en de publicatie van boeken over Tolkien en zijn schrijfsels. The Lord of the Rings heeft zowel kunst, muziek, films als televisie en video-games geïnspireerd, maar bovenal literatuur. In 2001-2003 werd de trilogie verfilmd door Peter Jackson, waarmee het één van de meest winstgevende franchiseketens aller tijden werd.