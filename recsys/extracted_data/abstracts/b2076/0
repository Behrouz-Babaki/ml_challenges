Ritratti del coraggio (Profiles in Courage) è un libro del 1955 scritto da John Fitzgerald Kennedy, allora giovane senatore, che ha consentito all'autore di vincere il prestigioso premio Pulitzer nel 1957.Il libro descrive gli atti di coraggio e di integrità di otto senatori degli Stati Uniti e si snoda attraverso tutta la storia del Senato americano. Nel racconto si mettono a fuoco profili di senatori che hanno attraversato le linee tracciate dal loro partito oppure che hanno sfidato l'opinione pubblica per fare ciò che sentivano fosse giusto, subendone perciò gravi critiche e perdite di popolarità. Viene, dunque, esaltato il valore dell'ideale personale rispetto al quale la carriera politica diviene subordinata.Il libro è stato ampiamente celebrato ed è diventato un best seller negli Stati Uniti; in seguito è stato trasformato in una serie televisiva messa in onda sulla rete NBC durante la stagione televisiva 1964-1965.Fu pubblicato negli Stati Uniti nel 1955 da Harper & Brothers di New York ed in Italia per la prima volta dall'editore Il Borghese nel 1966.Theodore Chaikin "Ted" Sorensen nel 2008, all'interno della propria autobiografia Counselor, ha dichiarato di essere stato per alcune parti il coautore del libro, ma sul punto esiste una diatriba da tempo che non è mai stata chiarita.Kennedy comunque era già noto per essere stato nel 1940 l'autore di Why England Slept.