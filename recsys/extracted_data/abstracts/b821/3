Aardzee (oorspronkelijke Engelse titel: Earthsea) is een fantasyboekencyclus van Ursula K. Le Guin, die zich afspeelt in het gelijknamige eilandenrijk. Twee korte verhalen (De Regels der Namen en Het Woord van Bevrijding) die in 1964 verschenen, legden de basis voor een (eerste) trilogie rondom Ged en Tenar. Pas in 1990 kreeg de reeks een vervolg dat, hoewel qua schrijfstijl anders, naadloos aansloot op het boek uit 1972. Zoals later bleek vormde dit boek het begin van de tweede trilogie over Ged en Tenar, die wat meer op de oudere lezers werd gericht. Nieuwe hoofdpersonen zijn Lebannen en Tehanu. Het verhaal Meikever, vlieg... is de brug van Tehanu naar het niet vertaalde The Other Wind. Deze laatste titel brengt het verhaal van Ged en Tenar naar een climax.