La primula rossa (The Scarlet Pimpernel) è un ciclo di romanzi scritti dalla baronessa Emma Orczy e pubblicati in fascicoli agli inizi del '900. Il primo romanzo (La primula rossa) uscì in volume nel 1905. Queste opere sono considerate, tra l'altro, come antesignane del genere della letteratura di spionaggio. Il ciclo gode ancora di grande popolarità nel mondo anglosassone, mentre in Italia non viene ristampato integralmente almeno dagli anni '60 (all'epoca comparve all'interno della Biblioteca Romantica Sonzogno). L'editore Newton Compton ha ripubblicato il primo romanzo omonimo del ciclo negli anni '90. Nel 2012, l'editore Salani ha dato alle stampe una nuova incarnazione cartacea de "La Primula Rossa".