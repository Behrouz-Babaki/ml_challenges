Harry Potter is een zevendelige fantasyserie geschreven door de Britse schrijfster J.K. Rowling. De boeken volgen chronologisch de puberteit en de adolescentie van leerling-tovenaar Harry Potter en zijn beste vrienden Ron Wemel en Hermelien Griffel, waarmee hij samen studeert aan Zweinsteins Hogeschool voor Hekserij en Hocus-Pocus. Het hoofdverhaal concentreert zich op Harry's gevecht tegen de duistere tovenaar Heer Voldemort, die Harry's ouders vermoordde in een poging onsterfelijkheid te verwerven en de tovergemeenschap aan zich te onderwerpen.Sinds de publicatie van het eerste boek, Harry Potter en de Steen der Wijzen op 30 juni 1997, heeft de serie internationaal veel aandacht gekregen, zowel kritisch als commercieel. Critici hebben onder andere hun mening geuit over de steeds sterker wordende duistere toon van de boeken. Volgens een berekening uit juni 2008 zijn er wereldwijd al meer dan 400 miljoen exemplaren verkocht in 67 verschillende talen. De laatste vier boeken waren bovendien de snelst-verkopende boeken aller tijden.De Engelstalige versies van de serie werden gepubliceerd door Bloomsbury in het Verenigd Koninkrijk en door Scholastic Press in de Verenigde Staten. Allen & Unwin, ook bekend als uitgeverij van In de Ban van de Ring, stond in voor de Australische versie. Volgens een berekening uit 2010 hadden de eerste zes films van Warner Brothers de hoogste brutowinst ooit in de filmgeschiedenis. Het laatste boek is in 2 delen verfilmd: Harry Potter en de Relieken van de Dood deel 1 en Harry Potter en de Relieken van de Dood deel 2. Deel 1 was in de bioscoopzalen te zien vanaf 19 november 2010; deel 2 ging op 15 juli 2011 in première. De Harry Potter-franchise is momenteel £ 15 miljard waard.