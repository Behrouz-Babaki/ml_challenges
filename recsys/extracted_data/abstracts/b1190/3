Harry Potter – seria siedmiu powieści fantasy autorstwa brytyjskiej pisarki Joanne Kathleen Rowling, wydanych między rokiem 1997 a 2007 przez Bloomsbury Publishing. W Stanach Zjednoczonych ich publikacją zajęło się wydawnictwo Scholastic Corporation, a w Polsce – w przekładzie Andrzeja Polkowskiego – Media Rodzina. W sumie sagę przetłumaczono (nie zawsze w całości) na 67 języków. Wszystkie siedem części spotkało się z olbrzymim uznaniem na całym świecie i odniosło potężny sukces. Za sprawą 450 milionów egzemplarzy Harry Potter jest najlepiej sprzedającą się serią książek w historii. Z drugiej strony, powieści wywołały sporo sporów i kontrowersji, w tym religijnych i politycznych.Akcja Harry'ego Pottera odbywa się w świecie magii, które istnieje równolegle ze światem mugoli (niemagicznych ludzi) i w ścisłej tajemnicy przed nimi. Głównym bohaterem jest Harry Potter, sierota wychowana w spokrewnionej rodzinie mugoli, który w dniu jedenastych urodzin dowiaduje się o swojej przynależności do świata czarodziejów. Chłopiec rozpoczyna siedmioletnią edukację w Szkole Magii i Czarodziejstwa o nazwie Hogwart, gdzie poznaje przyjaciół Rona i Hermionę oraz stawia czoła kolejnym przygodom. Najważniejszą z nich jest walka z najpotężniejszym czarnoksiężnikiem wszech czasów, Lordem Voldemortem, który zabił rodziców Harry'ego, gdy ten miał roczek. Akcja każdej z powieści (z wyjątkiem pojedynczych rozdziałów i retrospekcji) odbywa się między 1991 a 1998 rokiem, zawsze między wakacjami aż do końca kolejnego roku szkolnego.Olbrzymi sukces powieści o Harrym Potterze przyczynił się do powstania olbrzymiej marki wartej 15 miliardów dolarów. Przede wszystkim najważniejszą jej częścią jest seria ośmiu ekranizacji filmowych (adaptację ostatniej z książek podzielono na dwie części) wyprodukowanych w Wielkiej Brytanii i Stanach Zjednoczonych przez Warner Bros. i zaprezentowanych między rokiem 2001 a 2011. Za sprawą 7,7 miliardów dolarów jest to najbardziej dochodowa seria filmów w historii, ponadto każda pojedyncza część plasuje się w czołówce najbardziej kasowych produkcji wszech czasów. Kolejnymi elementami marki są gry komputerowe, audiobooki oraz dwa parki rozrywki.20 marca 2014 roku zapowiedziano zmienione wydanie wszystkich siedmiu tomów, „przyjazne dzieciom z nowego pokolenia czytelników”, które w Wielkiej Brytanii pojawi się we wrześniu. Wszystkie siedem tomów zostanie przeredagowanych tak, aby były bardziej przystępne i mniej przerażające dla małoletnich czytelników. Dodatkowo książki zostaną opatrzone nowymi okładkami autorstwa Johnny’ego Duddle’a.