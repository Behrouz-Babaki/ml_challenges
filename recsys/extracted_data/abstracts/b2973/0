De grote Gatsby (Engelstalige titel: The Great Gatsby) is een roman van de Amerikaanse auteur F. Scott Fitzgerald. Fitzgerald nam veel tijd voor het schrijven en gaf vanaf het begin aan dat dit boek hem beroemd moest gaan maken. Na een lange voorbereiding begon hij in 1923 aan het boek te werken. Na lang schrijven, reviews, herschrijven en het verwijderen van grote delen verscheen het boek uiteindelijk op 10 april 1925. Het verhaal speelt zich af op Long Island en in New York City gedurende de zomer van 1922. Dit is de periode van de roaring twenties en de drooglegging. Voor het Nederlands taalgebied wordt het boek sinds 1985 door verschillende uitgeverijen uitgebracht. Susan Janssen verzorgde hiervoor de vertaling.Hoewel binnen een jaar na uitgave van het boek een toneelstuk op Broadway verscheen en er een Hollywood-film van werd gemaakt, werd de roman vergeten tijdens de Grote Depressie en de Tweede Wereldoorlog. Fitzgerald stierf in 1940, pas jaren na zijn dood zou het boek een succes worden. Heruitgaven volgden in 1945 en 1953, en al snel werd het boek door een grote groep mensen gelezen. Het wordt vaak betiteld als de Great American Novel. Het boek is vertaald in verschillende talen en in landen over de hele wereld wordt De grote Gatsby opgenomen in de standaardliteratuur van middelbare scholen en universiteiten. Het boek staat op de tweede plaats in een lijst van de 100 beste Engelse romans van de twintigste eeuw. De grote Gatsby is meerdere malen verfilmd.