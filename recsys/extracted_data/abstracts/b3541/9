De wetten van de magie is een serie high fantasyboeken geschreven door de Amerikaanse schrijver Terry Goodkind, met door Keith Parkinson geïllustreerde kaften. De boeken volgen de protagonisten Richard Rahl, Kahlan Amnell en Zeddicus Zu'l Zorander op hun queeste om de beheersing over de wereld in handen te houden van het Licht. De belangrijkste verhaallijn van de serie is de ontwikkeling die Richard Cypher (een jonge man bij aanvang van de serie) doormaakt, de krachten die hij ontwikkelt, de manier waarop hij deze inzet, en zijn relatie tot de biechtmoeder, Kahlan Amnell. Ieder boek is enigszins verbonden met een 'Wet van de Magie' (zie hieronder) – daarom kreeg de serie in de Nederlandse vertaling de titel De Wetten van de Magie mee, in plaats van de Engelse titel The Sword of Truth. Volgens een schatting uit 2008 waren er wereldwijd al meer dan 25 miljoen exemplaren verkocht in meer dan 20 verschillende talen.