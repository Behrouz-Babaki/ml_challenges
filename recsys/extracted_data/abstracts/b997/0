Het genie in de muizeval (Engels: Flowers for Algernon) is de debuutroman van auteur Daniel Keyes gebaseerd op een verhaal uit 1959. Het werd in Nederland uitgegeven door Born Uitgeverij uit Assen. Het verscheen eerst in gebonden vorm onder de titel IQ185, vervolgens als pocket. Het boek werd geplaatst als sciencefiction, maar kan ook gelezen worden als psychologische roman. In 1960 won Keyes de Hugo Award voor het oorspronkelijk korte verhaal Flowers for Algernon uit 1959. Dat verscheen in The Magazine of Fantasy and Science Fiction. Hij herschreef het verhaal tot een roman en verdiende daarmee in 1966 de Nebula Award. Het boek is twee keer verfilmd als Charly; Cliff Robertson kreeg een Oscar voor zijn rol. De BBC bewerkte het boek voor een radiodrama en er bestaat een musicalversie. Het boek kent enkele expliciete seksuele passages en is daardoor een aantal keren ten prooi gevallen aan censuur.