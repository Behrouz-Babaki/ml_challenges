Het Erfgoed (oorspronkelijke Engelse titel: Inheritance Cycle) is een vierdelige serie van epische fantasy geschreven door de Amerikaanse schrijver Christopher Paolini. Oorspronkelijk was Het Erfgoed bedoeld als een trilogie, maar Paolini kondigde op 30 oktober 2007 aan dat er een vierde boek aan de serie zou worden toegevoegd.Het eerste boek in de serie, Eragon, werd in 2002 uitgegeven door het familiebedrijf van Paolini en later opgepikt door Carl Hiaasen, waarna het in 2003 opnieuw uitgegeven werd door Alfred A. Knopf. Het verhaal werd vervolgd in Oudste (2005) en in Brisingr (2008). Beide kwamen bovenaan de New York Times Bestsellers List en waren goed voor 20 miljoen verkochte exemplaren. Op 8 november 2011 is het laatste deel verschenen, Erfenis.De verhalen van Eragon spelen zich af in de fictieve wereld Alagaesia, waar de jonge Eragon in het bezit van een draak komt en het op moet nemen tegen de duistere koning Galbatorix en zijn volgelingen. Eragon, die samen met zijn draak Saphira een bijzondere band smeedt, blijkt uiteindelijk één van de laatste mysterieuze Drakenrijders te zijn en de enige die Alagaesia van de onderdrukking kan redden.In 2006 werd Eragon verfilmd door 20th Century Fox met in de hoofdrollen Edward Speleers (Eragon), Jeremy Irons (Brom) en John Malkovich (Galbatorix).