Mroczne materie (ang. His Dark Materials) – trylogia napisana przez znanego brytyjskiego autora fantasy Philipa Pullmana. Składają się na nią książki: Zorza północna (1995; w Stanach Zjednoczonych wydana pod nazwą Złoty kompas) Magiczny nóż (1997; w innym tłumaczeniu Zaczarowany nóż) Bursztynowa luneta (2000)Całość opublikowano w Wielkiej Brytanii także jako jednotomową powieść zatytułowaną po prostu Mroczne materie.Akcja trylogii obraca się wokół dwóch wątków. Zasadniczy opowiada o wędrówce głównych bohaterów, Lyry Belacqua i Willa Parry’ego przez wieloświat równoległych wymiarów. Drugi traktuje o zmaganiach pomiędzy światem ziemskim i niebiańskim. W cyklu występuje wiele unikatowych, fantastycznych elementów świata przedstawionego, takich jak pancerne niedźwiedzie i dajmony, będące duszą pod postacią zwierzęcia obrazującego charakter jej właściciela. Pullman odwoływał się też do klasyki, na przykład kreując postaci czarownic. W miarę rozwoju akcji, wydarzenia nabierają alegorycznych znaczeń. Autor czerpie z szerokiego wachlarza dziedzin, takich jak np. fizyka i fizyka kwantowa, teologia, symbolika (w tym symbolika biblijna) oraz filozofia religii.Mimo że serię napisano z myślą o młodzieży, jest ona chętnie czytana także przez dorosłych.