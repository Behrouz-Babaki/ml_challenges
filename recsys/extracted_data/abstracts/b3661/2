Het Rad des Tijds (vaak afgekort als 'WoT' of 'RdT') is een boekenserie in het high fantasy-genre, geschreven door de Amerikaanse schrijver James Oliver Rigney, Jr. onder het pseudoniem Robert Jordan.Hoewel de serie in eerste instantie bedoeld was uit zes delen te bestaan zijn er inmiddels dertien boeken gepubliceerd. Er is ook een prequel verschenen onder de titel Een Nieuw Begin. Jordan begon met het eerste boek, Het Oog van de Wereld, in 1984, waarna het in 1990 werd gepubliceerd.Jordan stierf in 2007 terwijl hij werkte aan het laatste boek in de serie. Vanwege zijn hartziekte besloot hij zo veel mogelijk notities achter te laten zodat een andere auteur zijn werk zou kunnen voltooien. Na zijn dood koos zijn vrouw Harriet Brandon Sanderson uit om Het Rad des Tijds af te werken, maar tijdens het schrijfproces concludeerde Sanderson dat het boek te complex en uitgebreid was om in één boek te worden beschreven. Daarom werd besloten om A Memory of Light op te splitsten in drie delen, te beginnen met De Naderende Storm, gevolgd door De Torens van Middernacht en afsluitend met Het Licht van Weleer, dat gepland staat om 8 januari 2013 te verschijnen in het Engels.De boeken verenigen zowel elementen van Europese als Aziatische mythologie, dat vooral doorschijnt in culturen als die van de Aiel. Het werd ook gedeeltelijk geïnspireerd door Lev Tolstojs Oorlog en Vrede.Het Rad des Tijds is onder andere bekend omwille van zijn grootsheid en lengte, gedetailleerdheid en het goed ontwikkelde magiesysteem, maar ook voor het groot aantal personages. Acht van de dertien alreeds verschenen delen bereikten de top van de New York Times-bestsellerslijst. Volgens een telling uit augustus 2008 had het boek wereldwijd al meer dan 44 miljoen exemplaren verkocht. Naast de boeken verscheen er ook een computerspel, een roleplaying game en een muziekalbum.