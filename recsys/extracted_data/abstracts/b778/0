Donald Duck is een fictieve eend uit de strips en tekenfilms van Walt Disney. Zijn volledige naam is Donald Fauntleroy Duck. Zijn achternaam betekent 'eend' in het Engels. Donald is een antropomorfe eend met oranje-gele benen, voeten en snavel. Hij draagt meestal een matrozenpak, bestaand uit een shirt (in de stripverhalen is dit meestal zwart en op (voor)platen blauw) en een blauwe pet. Hij draagt meestal geen broek en hij heeft tanden, maar dit is alleen te zien als hij ze poetst of als hij razend is. Donald staat bekend om zijn temperament en onhandigheid.