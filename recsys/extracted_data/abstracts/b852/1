Emily della Luna Nuova (Emily of New Moon) è il primo di una serie di romanzi per ragazzi della scrittrice canadese Lucy Maud Montgomery che ha come protagonista Emily Byrd Starr. Il romanzo, pubblicato nel 1923, è stato seguito da Emily cresce (1925) e Emily's Quest (1927), quest'ultimo non tradotto in italiano.Simile ai più famosi romanzi su Anna dai capelli rossi sia come storia che come ambientazione (l'Isola di Prince Edward in Canada), Emily della Luna Nuova ed i suoi seguiti rappresentano la vita vista attraverso gli occhi di Emily Starr, una ragazza rimasta orfana, che viene allevata dai parenti dopo la morte del padre. La serie è meno romanzata e più realistica di quella dei romanzi di Anna: l'autrice considerava Emily un personaggio molto più vicino alla propria personalità e alcuni degli eventi che accadono nei romanzi di Emily sono parzialmente autobiografici.