The Canterville Ghost is een novelle van Oscar Wilde, die vaak is gebruikt als basis voor toneelstukken, musicals en verfilmingen. De novelle verscheen in 1887 als serie in het tijdschrift The Court and Society Review en werd vier jaar later opgenomen in een verzameling korte verhalen met de titel Lord Arthur Savile's Crime and Other Stories. Deze bundel bevatte verder de verhalen Lord Arthur Savile's Crime, The Sphinx Without a Secret en The Model Millionaire. In latere edities werd het verhaal The Portrait of Mr. W.H. hieraan toegevoegd.