Il terzo scimpanzé. Ascesa e caduta del primate Homo sapiens è un saggio del biologo, evoluzionista e fisiologo statunitense Jared Diamond, originariamente pubblicato in inglese a Londra nel 1991.Diamond vi affronta due argomenti: come e perché gli esseri umani, in un breve periodo, si siano trasformati da semplice "mammifero di grossa taglia" a forza di dominazione del mondo; il grado in cui il nostro immenso progresso sia stato coniugato al seme dell'autodistruzione, in particolare attraverso il genocidio ed il degrado ambientale (in ciò si riecheggia peraltro un noto tema di Simone Weil in Riflessioni sulle cause della libertà e dell'oppressione sociale - "ogni vittoria reca il germe di una futura disfatta" - anche se diverso è il contesto ed il significato che a ciò attribuisce la filosofa francese).Benché accessibile ad un pubblico non specialistico, Il terzo scimpanzé è comunque erudito, e traccia una teoria storica, evoluzionistica, biologica, linguistica e sociologica atta a ritrarre al contempo il successo ed il potenziale fallimento dell'umanità.In senso ampio, l'opera tratta schemi di determinismo ambientale di cui l'autore è un noto sostenitore (e talora anche un critico, come in parte nel più recente Collasso) ma questo orientamento non è assoluto: nel discutere casi di estinzione di massa, per esempio, Diamond sostiene apertamente la maggior responsabilità dell'azione umana, contrastando diverse teorie prevalentemente climatiche o ambientali.In questo libro l'autore condensa ed anticipa, in un certo qual modo, temi e contenuti di buona parte dei suoi scritti successivi.