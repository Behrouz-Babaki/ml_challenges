Un eroe del nostro tempo (in russo Герой нашего времени; tradotto in italiano anche con il titolo Un eroe dei nostri tempi) è un romanzo di Michail Jur'evič Lermontov pubblicato a puntate sugli Annali patrii o "Memorie patriottiche" nel 1839 e in volume nel 1840. L'opera fu iniziata nel 1837 e quindi la sua stesura durò due anni.Non si tratta di un vero e proprio romanzo, bensì di una serie di novelle imperniate sulla figura del protagonista e caratterizzate dalla presenza distinta della biografia e dell'autobiografia, sia del protagonista, sia, in parte, dell'autore stesso. I racconti si susseguono non tanto secondo un principio cronologico, quanto psicologico, dalla biografia alla confessione.La storia del protagonista è quella di un uomo dai buoni sentimenti, che la società e il destino hanno in qualche modo deformato. Alla fine in lui prevarranno lo scetticismo e una visione pessimistica della vita che si tramuteranno in uno spirito di vendetta su innocenti e colpevoli. Ma del protagonista conosciamo solo nitidamente il presente mentre il passato è solo intuibile attraverso la biografia di Lermontov.