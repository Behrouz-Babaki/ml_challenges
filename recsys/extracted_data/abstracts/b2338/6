Rzeźnia numer pięć, czyli Krucjata dziecięca, czyli Obowiązkowy taniec ze śmiercią (tytuł oryg. Slaughterhouse-Five, or The Children's Crusade: A Duty-Dance with Death) – powieść amerykańskiego pisarza Kurta Vonneguta, łącząca w sobie opis autentycznych wydarzeń z czasów II wojny światowej (np. bombardowanie Drezna) z elementami absurdu, satyry i science fiction. Pierwszy raz wydana w 1969 roku, Rzeźnia numer pięć jest uznawana za najbardziej znaczącą pracę Vonneguta i otrzymała 18. miejsce w rankingu najlepszych powieści anglojęzycznych XX wieku (według Modern Library).W czasie kiedy książka została wydana, bombardowanie Drezna było wydarzeniem nieznanym szerszej opinii publicznej. Rzeźnia numer pięć przyczyniła się do poszerzenia świadomości na temat bombardowania i sprowokowania dyskusji na temat jego słuszności.