Mattatoio n° 5 o La crociata dei Bambini (Slaughterhouse-Five; or, The Children's Crusade: A Duty-Dance With Death) è un romanzo di Kurt Vonnegut del 1969. Il libro è una testimonianza dell'autore sulla sua prigionia in Germania durante la seconda guerra mondiale e sul bombardamento di Dresda.Come tutte le opere della prima fase di Vonnegut, questa è una storia di fantascienza. Il protagonista, Billy Pilgrim, un ottico sfuggito al bombardamento alleato su Dresda in quanto internato con altri prigionieri di guerra appunto nell'allora vuoto mattatoio n°5, viaggia nel tempo e nello spazio in maniera casuale e inaspettata e vive fatti quotidiani, eventi storici drammatici (come la guerra) ed avventure fantastiche (come il rapimento da parte degli alieni provenienti da Tralfamadore): una fuga nella fantasia per sfuggire agli orrori della guerra e alle miserie della vita quotidiana in America.Mattatoio n. 5 è considerato un'opera-chiave del pacifismo moderno e un racconto sul valore effimero dell'esistenza. Il sottotitolo (La crociata dei bambini) non si riferisce solo alla famosa Crociata dei Bambini del 1213, ma alla guerra stessa, in cui uomini anziani decidono di far la guerra mandando "bambini" a morire al posto loro.La scrittura essenziale, i dialoghi punteggiati da battute sarcastiche e intrise di umorismo nero, diventano strumento di una critica feroce alla società americana, accusata da Vonnegut di indurre "la cronica atrofia delle coscienze". Negli anni sessanta, Vonnegut fu accolto come guru dalla gioventù universitaria americana.È stato candidato ai due maggiori riconoscimenti della letteratura fantascientifica, il Premio Hugo e il Premio Nebula.