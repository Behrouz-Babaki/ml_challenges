Le situazioni di Lui & Lei (彼氏彼女の事情, Kareshi kanojo no jijō?), abbreviato dai fan in Karekano o Kare Kano, è un manga di Masami Tsuda. È stato pubblicato in Giappone dal dicembre 1995 all'aprile 2005 dalla Hakusensha sulla rivista LaLa e raccolto in 21 tankōbon. In Italia è stato proposto dalla Dynamic Italia nell'aprile del 2002 sulla collana Romance e si è concluso nel marzo 2006, sempre con un totale di 21 tankōbon.L'opera è uno shōjo che tratta i temi classici del genere: le vicende di un gruppo di adolescenti che affrontano l'amore, l'amicizia e le prime difficoltà della vita. Tuttavia, mentre la maggior parte dei manga per ragazze, gli shōjo, trattano l'amore di coppia nella fase del corteggiamento precedente all'ufficializzazione del fidanzamento, Karekano si occupa principalmente della fase successiva a quest'ultimo. È forte anche il tema della "maschera", ovvero delle false personalità che si è costretti a indossare per aver successo nella vita o per rispettare le convenzioni sociali.Nel 1998 ne è stato realizzato un anime in 26 episodi dallo studio GAINAX (celebre, tra l'altro, per Neon Genesis Evangelion e Il mistero della pietra azzurra). L'anime si differenzia in vari punti dal manga e lo studio ha preferito bloccare la narrazione in corrispondenza grosso modo del volume numero 7 del manga.La serie si caratterizza per l'inconfondibile apporto del regista Hideaki Anno: il suo stile peculiare e decisamente sperimentale alterna alla classica animazione giapponese lunghe inquadrature fisse, inquadrature ravvicinatissime di particolari all'apparenza irrilevanti e un largo uso di scritte e onomatopee, il tutto assemblato con un montaggio "delle attrazioni" che deve sicuramente molto a Ejzenštejn e ai futuristi. Lo stile dei disegni varia molto secondo il momento narrativo: disegni normali, poi fermi immagine con colori pastello, giochi di chiaro-scuro, fumetti, inserimento di scene live-action, utilizzo dello stile super deformed e mille altre invenzioni grafiche. Questa enorme varietà di soluzioni tende a preferire l'immagine mentale che i personaggi hanno delle vicende rispetto alla loro oggettività. Anno ha però lasciato la regia della serie al diciottesimo episodio per contrasti con l'autrice, insoddisfatta del suo adattamento.In Italia l'anime, edito da Dynamic Italia (in seguito Dynit) è stato messo in onda da Mtv nel contenitore Anime Night e poi su Cooltoon. È stato anche trasmesso in streaming su internet sulla web tv on demand Popcorn TV a partire dal 20 dicembre 2010 ed è disponibile senza limiti di tempo.