Il Tractatus Logico-Philosophicus è l'unica opera pubblicata in vita da Ludwig Wittgenstein ed è considerato uno dei testi filosofici più importanti del Novecento. Si può parlare in generale della genesi del Tractatus come di un processo molto articolato, soprattutto se si considera l'intima relazione che sussiste tra il testo e la vita del suo autore. Già nei primi anni universitari in Wittgenstein si sviluppa un interesse quasi ossessivo per la filosofia della logica e della matematica, incrementato ovviamente dalla lettura di Principia Mathematica (1903) di Bertrand Russell e dal lavoro sui fondamenti della matematica svolto da Frege, interesse che costituirà il propulsore di buona parte della filosofia del giovane viennese fino alla prima metà degli anni venti. Il Tractatus fu pubblicato in lingua tedesca nel 1921 con il titolo Logisch-Philosophische Abhandlung, grazie all'interessamento di Bertrand Russell. Il titolo latino fu inizialmente suggerito da G. E. Moore in omaggio al Tractatus theologico-politicus di Baruch Spinoza.La prima traduzione italiana si deve a G.C:M. Colombo (Bocca, Roma-Milano 1954) ed è ormai introvabile; la traduzione successiva - pubblicata da Einaudi nel 1964 - si deve al filosofo del diritto Amedeo Giovanni Conte, ed è quella ormai di riferimento.