To Kill a Mockingbird, in het Nederlands vertaald als Spaar de spotvogel, is een roman uit 1960 van de Amerikaanse schrijfster Harper Lee. Het boek, dat behoort tot het genre van de southern gothic novel, won in 1961 de Pulitzerprijs voor literatuur.De eerste Nederlandse vertaling Spaar de spotvogels door Hans Edinga verscheen in 1961 bij de Utrechtse uitgeverij De Fontein en uitgeverij Westland in Merksem. In 2010 kwam er een nieuwe vertaling uit van Ko Kooman onder de titel Spaar de spotvogel bij uitgeverij De Bezige Bij met een inleiding van Kristien Hemmerechts over rassendiscriminatie.Het is een bildungsroman die wordt verteld door de ogen van de ik-persoon, Jean Louise 'Scout' Finch, de dochter van Atticus Finch. Atticus is een advocaat in Maycomb, Alabama, een fictief boerendorp in het zuiden van de Verenigde Staten. Scout is een typische tomboy die veel optrekt met haar broer Jeremy Atticus 'Jem' Finch en hun vriend Dill.De titel van het boek is afgeleid van Atticus' advies aan zijn kinderen met betrekking tot hun luchtbuksen. "Shoot all the blue jays you want, if you can hit 'em, but remember it's a sin to kill a mockingbird" (Engels: Schiet zoveel blauwe gaaien als je wilt, als je ze kan raken, maar onthoud dat het een zonde is om een spotvogel te doden.) Spotvogels zijn onschuldige dieren, als je er één zou doden, zou je dus onschuld doden. Opvallend is dat de hoofdpersonen ook vernoemd zijn naar vogels. Tom Robinson bevat robin, hetgeen roodborst betekent, terwijl finch vink betekent. Finch was echter ook de meisjesnaam van de moeder van de schrijfster.In 1962 werd het boek door regisseur Robert Mulligan verfilmd met Gregory Peck in de rol van Atticus Finch. Voor deze rol won Gregory Peck een Oscar voor Beste mannelijke hoofdrol. Robert Duvall speelde de kluizenaar, zijn eerste filmrol.