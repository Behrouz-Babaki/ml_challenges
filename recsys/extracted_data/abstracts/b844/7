Undici minuti è un romanzo dello scrittore brasiliano Paulo Coelho composto nel 2003.L'idea di scrivere un libro che parli di sessualità nacque nella mente di Paulo col tempo; durante la sua adolescenza, negli anni Settanta, il giovane autore lesse un libro di Irving Wallace, intitolato "Sette Lunghi Minuti": l'opera parla della censura americana sul sesso. Paulo cerca di immaginare cosa avrebbe potuto contenere il libro in questione, ma in lui sta già nascendo l'idea di scrivere di sua propria mano un libro che parli di sesso; lo scrittore tuttavia non ha ancora le idee ben chiare su come impostare il libro. Nel 1999, mentre si trovava a Mantova, una prostituta brasiliana lascia la sua biografia allo scrittore; Coelho ne rimane piacevolmente impressionato e manda addirittura il manoscritto alla propria casa editrice, che decise però di non pubblicarlo. Paulo incontra l'autrice, il cui nome d'arte è Sonia, che lo invita a recarsi nel quartiere dove lei lavora: qui Coelho conosce le sue colleghe e il loro mondo.Paulo racconta l'episodio a una giornalista, e il risultato fu che un pomeriggio a Ginevra molte altre prostitute presentarono a Coelho la loro esperienza di vita. Lo scrittore ne trae ispirazione, ma c'è una storia che lo colpisce particolarmente: è quella di «Maria - anche questo è un nome "d'arte" - che oggi risiede a Losanna, è sposata e ha due belle figlie, e che nel corso dei nostri incontri ha condiviso con Monica (l'agente di Paulo, ndr) e con me la sua storia, su cui questo libro è basato.» (cit. Coelho)Il libro narra della storia di Maria, una prostituta brasiliana alla ricerca dell'amore e del suo significato. L'opera si discosta molto dal resto della produzione dell'autore, soprattutto per l'abbandono di quell'atmosfera fiabesca presente nel suo romanzo più noto, L'alchimista, (ma anche in molti altri romanzi), e l'utilizzo invece di un linguaggio esplicito, con tematiche realistiche. Il sesso e l'attività delle prostitute sono descritti realisticamente, senza "peli sulla lingua", e la breve esperienza di Maria nel campo della prostituzione funge da strumento di analisi dell'universo femminile. In questo senso il libro sembra quasi l'opera di una scrittrice: molte donne si identificano nei dubbi, le perplessità, i sogni, i desideri e le angosce di Maria, rese con semplicità e schiettezza grazie alle pagine di diario sparse fra i capitoli. Il tema chiave del racconto non è il sesso fine a se stesso, ma è il tentativo di un maturo Paulo di dare al sesso l'accezione di esperienza mistica, nel senso di unione totale e armonica con l'universo tramite i sensi.