Storia della filosofia occidentale (titolo completo: Storia della filosofia occidentale e dei suoi rapporti con le vicende politiche e sociali dall'antichità a oggi, titolo originale A History of Western Philosophy And Its Connection with Political and Social Circumstances from the Earliest Times to the Present Day) è un saggio divulgativo di storia della filosofia scritto da Bertrand Russell. In esso, il matematico e filosofo britannico traccia appunto una storia della filosofia occidentale, sia trattando i più grandi autori e le principali teorie filosofiche dall'epoca dei presocratici al primo Novecento, sia analizzando i contesti storici e sociali nei quali tali filosofie si sono sviluppate. Il libro è anche un'analisi nella quale l'autore critica e spesso confuta le dottrine filosofiche descritte: contiene infatti molte opinioni personali e pensieri dello stesso Russell, costituendo perciò — oltre che una storia della filosofia — un compendio delle idee filosofiche del premio Nobel gallese.