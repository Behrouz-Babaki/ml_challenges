Het heelal, Engels: A Brief History of Time, is een populairwetenschappelijk boek geschreven door Stephen Hawking, dat voor het eerst werd uitgegeven in 1988. Hoewel Hawking in vakkringen al wereldberoemd was, werd door dit boek zijn naam ook bekend bij het grote publiek. Wereldwijd zijn er inmiddels in vele tientallen vertalingen ettelijke tientallen miljoenen exemplaren van dit boek verkocht.Het boek probeert een aantal complexe onderwerpen uit de kosmologie, waaronder de oerknal, zwarte gaten en de snaartheorie op een eenvoudige manier te beschrijven. Hoewel het boek complexe theorieën behandelt, bevat het in zijn geheel niet meer dan één natuurkundige vergelijking: E=mc². Dit vanwege de overtuiging van de auteur en diens uitgever, dat "Iedere formule in een boek het aantal lezers halveert".