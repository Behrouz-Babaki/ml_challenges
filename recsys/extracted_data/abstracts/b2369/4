Songs of Innocence and of Experience: Shewing the Two Contrary States of the Human Soul (Canzoni dell'Innocenza e dell'Esperienza: rappresentazione dei Due Stati Contrari dell'Anima Umana) è una raccolta di poesie del pittore e poeta inglese William Blake.È divisa in due libri, Songs of Innocence e Songs of Experience.Anche se Songs of Innocence fu pubblicato autonomamente nel 1789, si ritiene che i due libri siano sempre stati pubblicati congiuntamente fin da quando Songs of Experience fu completato, nel 1794. Songs of Innocence raccoglie componimenti con temi quali l'innocenza e la gioia della natura, sostenendo l'amore libero e un rapporto più profondo con Dio; include una delle poesie più famose di Blake, The Lamb. Le poesie che compongono questo libro sono leggere, ottimistiche e pastorali, e sono scritte dalla prospettiva dei bambini, o in alternativa trattano proprio loro.Per contro, Songs of Experience tratta la perdita dell'innocenza dopo il contatto col mondo materiale nell'età adulta; un esempio è la poesia The Tyger.Le composizioni di questo volume sono più cupe e si concentrano su temi politici e più seri in generale. Spesso le stesse situazioni vengono analizzate in entrambi i libri, tanto che le poesie quasi possono essere analizzate in coppia.Infatti, molte delle poesie che appaiono in Songs of Innocence hanno una controparte in Songs of Experience, con opposti punti di vista. La disastrosa fine della Rivoluzione francese aveva segnato profondamente Blake, che aveva perso fede nella bontà intrinseca dell'uomo, e ciò spiega il senso di disperazione distribuito in tutto il secondo volume.Crescere, oltretutto, secondo il poeta, causava non solo nella maggioranza delle persone la perdita del dono dell'immaginazione (valutato immensamente dai poeti romantici inglesi, tra cui Coleridge e Wordsworth), ma anche la perdita dell'innocenza attraverso lo sfruttamento e la comunità religiosa che anteponeva il dogma e la moralità alla misericordia. Tuttavia non credeva che i bambini dovessero essere preservati totalmente dall'esperienza: in realtà a suo avviso il contatto con l'esperienza doveva avvenire in modo personale, attraverso le loro scoperte, cosa che è evidente in un certo numero di componimenti; difatti, secondo il poeta, essendo esperienza ed innocenza due stadi contrari dell'animo umano, non era possibile ottenere la vera innocenza senza l'esperienza.