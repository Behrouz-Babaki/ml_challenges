Lazarus Long, l'immortale (titolo originale Time Enough for Love, letteralmente "tempo a sufficienza per amare") è un romanzo di fantascienza di Robert Anson Heinlein, pubblicato per la prima volta nel 1973.È l'opera più completa e in un certo senso il testamento letterario dell'autore. Esso si colloca alla fine della cronologia del futuro di Heinlein, cominciata fin dagli inizi della sua carriera e poi messa da parte per quasi trent'anni. Le storie più importanti di questo ciclo della storia futura (Future History) sono I figli di Matusalemme e Universo (Orphans of the Sky, 1963). Il monumentale romanzo (il più lungo scritto da Heinlein) è in sostanza la narrazione da parte di Lazarus Long, il capostipite dei Matusalemme, di alcuni avvenimenti della sua lunga vita; alcuni per ampiezza formano dei veri e propri racconti autonomi nel romanzo. Due intermezzi intercalati nella narrazione raccolgono aforismi e motti tratti dai fatti narrati.È stato candidato ad entrambi i maggiori riconoscimenti della letteratura fantascientifica, il Premio Hugo e il Premio Nebula.