Most na Drinie (serb. Na Drini ćuprija) – powieść jugosłowiańskiego pisarza Ivo Andricia, opublikowana w 1945 roku. Powieść rozgrywa się w bośniackim Wiszegradzie. Jej akcja zaczyna się w połowie XVI wieku, wraz ze zbudowaniem przez Turków tytułowego mostu (ćuprija oznacza most w miejscowym dialekcie) w roku 1571. W następnych wiekach wokół budowli będzie się obracać życie miasta, a jego mieszkańców nie ominą dziejowe burze oraz lokalne konflikty (często o podłożu religijnym). Pod koniec XIX wieku Bośnia przejdzie pod opiekę Austro-Węgier, a na początku następnego stulecia stanie się ich częścią. Jednak wówczas do głosu dojdą zwolennicy przyłączenia Bośni do Serbii. Tytułowa budowla jest nie tylko cudem ówczesnej architektury, ale również symbolem tego co niezmienne i trwałe w zawierusze dziejów, symbolicznym mostem łączącym Bośnię z Serbią, Zachód z Orientem.Andrić powieść pisał w czasie II wojny światowej, ukazała się po jej zakończeniu. W tym samym roku zostały wydane także dwie inne książki tego autora: Konsulowie ich cesarskich mości oraz Panna.