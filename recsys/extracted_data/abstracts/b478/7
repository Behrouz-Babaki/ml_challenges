Brisingr is het derde boek in de epische fantasyserie Het Erfgoed van de Amerikaanse schrijver Christopher Paolini. Het werd gepubliceerd op 20 september 2008 door Alfred A. Knopf en Random House. Oorspronkelijk was het de bedoeling dat Brisingr het laatste deel in de serie zou zijn, maar Paolini concludeerde in 2007 dat het verhaal te complex en uitgebreid was om slechts in één boek te worden beschreven. In de deluxe versie van Brisingr werden enkele verwijderde scènes en nooit eerder geziene tekeningen toegevoegd. Brisingr heeft in tegenstelling tot de andere drie boeken een ondertitel 'De Zeven Beloftes van Eragon Schimmendoder en Saphira Bjartskular', welke volgens Paolini ook voor het laatste deel Erfenis geldt.Brisingr focust zich op het verhaal van Eragon en diens draak Saphira terwijl ze hun quest voortzetten om de duistere koning Galbatorix van zijn troon te stoten. Eragon is een van de laatste overgebleven Drakenrijders, een groep mannen en vrouwen die de regering vormden van het fictieve continent Alagaesia, waar de serie zich afspeelt. Brisingr begint bijna meteen na de gebeurtenissen in het vorige deel, Oudste. De naam komt van de ware naam van vuur in de oude taal en dit woord was het eerste woord waarmee Eragon een spreuk deed. Gedurende het boek vernoemt hij zijn nieuwe zwaard naar dit woord.Het boek verkocht op de eerste dag van publicatie al meer dan 550,000 exemplaren, een record voor een boek dat uitgegeven was bij Random House Children's Books. Brisingr debuteerde in de top van de USA Today's Bestsellers List.