Il Libro di Mormon è uno dei testi sacri del mormonismo, considerato dai membri della Chiesa di Gesù Cristo dei Santi degli Ultimi Giorni un libro rivelato. Il nome del libro deriva da Mormon, un profeta-storico che, secondo il testo stesso, avrebbe compendiato la storia del suo popolo incidendola su delle tavole d'oro. Il libro fu pubblicato per la prima volta dal fondatore della Chiesa di Gesù Cristo dei Santi degli Ultimi Giorni, Joseph Smith, a Palmyra, Stato di New York, il 26 marzo del 1830.Oltre alla Chiesa di Gesù Cristo dei Santi degli Ultimi Giorni, anche altre confessioni minoritarie che si rifanno al mormonismo, considerano il Libro di Mormon un testo sacro. Il sottotitolo, "Un altro Testamento di Gesù Cristo", fu aggiunto nel 1982 nelle edizioni del libro pubblicate dalla Chiesa di Gesù Cristo dei Santi degli Ultimi Giorni, allo scopo di sottolineare la testimonianza sulla divinità di Gesù Cristo resa dagli scritti degli antichi profeti del Libro di Mormon.