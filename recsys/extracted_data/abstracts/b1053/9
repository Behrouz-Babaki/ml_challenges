Fullmetal Alchemist (jap. 鋼の錬金術師, Hagane no Renkinjutsushi, dosł. „alchemik stali”) – manga autorstwa Hiromu Arakawy. Świat przedstawiony serii stylizowany jest na czasy europejskiej rewolucji przemysłowej. Jej akcja rozgrywa się w fikcyjnym uniwersum, w którym alchemia jest jedną z najbardziej zaawansowanych nauk. Fabuła opowiada historię braci Edwarda i Alphonse'a Elric poszukujących kamienia filozoficznego w celu odzyskania swych ciał, które stracili na skutek nieudanej próby wskrzeszenia ich matki poprzez alchemię.Od sierpnia 2001 do czerwca 2010 roku manga była wydawana przez Square Enix w magazynie „Monthly Shōnen Gangan”, a następnie została opublikowana w postaci 27 tomów tankōbon. Doczekała się dwóch adaptacji w postaci seriali anime. Pierwszy, niedokładnie odwzorowujący fabułę komiksu, wyprodukowany został przez studio Bones i składał się z 51 odcinków emitowanych od 4 października 2003 do 2 października 2004 roku, a jego historia została zakończona w wydanym w 2005 roku filmie Fullmetal Alchemist the Movie: Conqueror of Shamballa. Drugi serial, zatytułowany Fullmetal Alchemist: Brotherhood, był wierną ekranizacją mangi i obejmował 64 odcinki nadawane od 5 kwietnia 2009 do 4 lipca 2010 roku. Na podstawie serii opublikowano również wiele dzieł pobocznych, takich jak powieści, animacje OVA, słuchowiska, ścieżki dźwiękowe i gry komputerowe. W oparciu na postaciach serii wydano też grę karcianą, dodatkowe książki, kolekcjonerskie figurki oraz inne przedmioty.Licencję na publikację mangi w Stanach Zjednoczonych uzyskała firma Viz Media, która wydała wszystkie 27 tomów w latach 2005–2011. Niektóre strony w wydaniu amerykańskim zostały zmienione względem wersji japońskiej, aby uniknąć niewielkich nawiązań do chrześcijaństwa. W Polsce wydawana była w latach 2006–2012 przez wydawnictwo Japonica Polonica Fantastica. Dubbing obu anime w Stanach Zjednoczonych i Kanadzie został zrealizowany przez firmę Funimation Entertainment, która wydała je potem również na dyskach optycznych we wszystkich regionach angielskojęzycznych. 25 sierpnia 2006 roku w wybranych kinach amerykańskich nastąpiła premiera angielskiej wersji językowej filmu, później wydanego na DVD. W Polsce premiera obu seriali i filmu miała miejsce na kanale Hyper. Nakładem firm Funimation i Destineer ukazały się także gry komputerowe z serii.Do 2010 roku w Japonii sprzedano ponad 50 mln tomów Fullmetal Alchemist. W 2005 roku angielskie wydanie pierwszego tomu mangi było najlepiej sprzedającym się komiksem. W ankietach internetowych kanału telewizyjnego TV Asahi pierwsze anime zostało dwukrotnie wybrane jako najpopularniejszy japoński serial animowany wszech czasów. W lutym 2007 roku zostało również nominowane do sześciu z ośmiu nagród American Anime Awards, wygrywając pięć z nich. Opinie recenzentów na temat serii były głównie pozytywne.