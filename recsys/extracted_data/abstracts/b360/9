De Bhagavad Gītā (letterlijk "Lied van de Heer") vormt een onderdeel (Bhishma Parva 23-40) van een zeer omvangrijk episch gedicht genaamd de Mahābhārata (letterlijk: "Groot India"), een boek geschreven door de wijze Vyāsadeva (Vyāsa, Bādarāyana), dat een grote rol speelt in het Hindoeïsme. Omdat het boek God als een persoon (de alomtegenwoordige Vishnoe) vooropstelt is de belangrijkste invloed van het boek terug te vinden in de bhakti-beweging zoals we die vinden bij de Vaishnava's in India en in het Westen.Krishna treedt hierbij naar voren als de belangrijkste manifestatie van God op aarde: als Bhagavān, de Hoogste Persoonlijkheid van God, de Heer van de Yoga (Yogīśvara). Het boek behoort, omdat het onderdeel uitmaakt van de Itihāsa die de Mahābhārata is, tot de z.g. smriti, de verhalen aan de hand waarvan men zich God (īśvara, paramātmā of brahma) herinnert. Niettemin wordt het boek ook wel omschreven als de Gītopaniṣad of Yogupaniṣad. Met die aanduiding van Upanishad, of 'essentiële vedische filosofie', wordt aangegeven dat het boek een status heeft die te vergelijken is met die van de Veda's (de śruti). Men rekent het boek samen met de "Krishna-bijbel", het Srimad bhagavatam, dan soms ook tot de z.g. vijfde Veda.