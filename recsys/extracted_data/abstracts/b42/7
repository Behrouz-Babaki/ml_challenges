Taniec ze smokami (tytuł oryg. A Dance with Dragons) – piąty tom siedmioczęściowej sagi fantasy Pieśń Lodu i Ognia amerykańskiego pisarza George'a R. R. Martina. W roku 2012 książka otrzymała nominację do Nagrody Hugo za najlepszą powieść oraz zdobyła Nagrodę Locusa dla najlepszej powieści fantasy.Pierwsze wydanie, w języku angielskim, pochodzi z roku 2011. Polskie tłumaczenie zostało wydane w tym samym roku nakładem wydawnictwa Zysk i S-ka (pewną różnicą w tym tłumaczeniu względem oryginalnego wydania jest to, że książka została podzielona na 2 tomy). Ta część powieści dzieje się chronologicznie równolegle względem Uczty dla wron i opowiada o wydarzeniach dziejących się poza południową częścią Westeros, czyli z punktu widzenia bohaterów nieujętych w Uczcie.