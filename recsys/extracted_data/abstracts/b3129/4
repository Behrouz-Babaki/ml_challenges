De Bliksemdief (originele Engelse titel: The Lightning Thief) is een fantasy/avonturenverhaal uit 2005 dat de Amerikaanse schrijver Rick Riordan baseerde op de Griekse mythologie. Het is tevens Riordans eerste boek voor jonge adolescenten. In dit eerste deel van de pentalogie Percy Jackson en de Olympiërs (Percy Jackson and the Olympians) ontdekt Percy Jackson dat hij de zoon is van de Griekse god van de zee, Poseidon. Hij wordt ervan verdacht de bliksemschicht van Zeus te hebben gestolen en er volgt een race tegen de klok om een allesvernietigende oorlog tussen de goden te voorkomen. Riordan beëindigde het manuscript in 1994. In 1997 werd de De Bliksemdief geaccepteerd door Bantam Books en later gepubliceerd op 28 juli 2005. In vier jaar tijd werden er 1,2 miljoen exemplaren van verkocht, zodat Riordan al snel een plaatsje kreeg in de jeugdsectie van de New York Times-bestsellerslijst en ook in de lijst van Young Adult Library Services Association's Best Books for Young Adults. Sindsdien ontving hij meerdere prijzen. Op 12 februari 2010 werd het boek verfilmd in de Verenigde Staten. Van het tweede boek in de serie, De Zee van Monsters (The Sea of Monsters), werden al meer dan 275.000 exemplaren verkocht.