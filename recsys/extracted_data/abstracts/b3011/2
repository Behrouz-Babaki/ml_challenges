The History of the Decline and Fall of the Roman Empire (De geschiedenis van de neergang en val van het Romeinse Rijk) is een geschiedschrijving van Edward Gibbon uit de achttiende eeuw, imposant door zijn uitgebreidheid, door een voorbeeldige wetenschappelijke aanpak en door uiterst leesbaar (en ironisch) taalgebruik. Het werk werd reeds bij verschijnen aangemerkt als belangrijk (en controversieel), en wordt nog steeds beschouwd als een voorbeeld voor historici. De meeste bevindingen zijn echter grotendeels achterhaald, het boek is dus voor een groot deel niet bruikbaar meer als standaardwerk. Er is geen volledige Nederlandse vertaling voorhanden, maar wel een geresumeerde versie "Verval en ondergang van het Romeinse Rijk".