Star Wars ("Sterrenoorlogen") is een Amerikaanse epische space-opera-franchise in handen van de Walt Disney Company (na de overname van Lucasfilm Ltd.), die bestaat uit een filmserie bedacht door George Lucas. Op dit moment zijn er zes films, die opgenomen zijn in twee reeksen van drie. Dit zijn de Oorspronkelijke-trilogie (1977-1983) en Prequel-trilogie (1999-2005). De episodes hebben in de loop van de jaren verschillende nabewerkingen gehad. De films samen werden genomineerd voor 25 Academy Awards, waarvan ze er tien wonnen. Voor 2015 staat de film Star Wars Episode VII gepland, die het eerste deel moet zijn voor de Sequel trilogy. De filmserie heeft geleid tot een media-franchise buiten de filmreeks om genaamd de Expanded Universe. De franchise portretteert een universum dat zich afspeelt in een sterrenstelsel dat wordt omschreven als ver, ver weg. Het toont vaak de Jedi als een representatie van het goede, in strijd met de Sith, hun kwade tegenhanger. Hun wapen van keuze, het lichtzwaard, wordt algemeen erkend in de popcultuur. Het fictieve universum bevat ook veel thema's, met name invloeden van filosofie en religie. Een voorbeeld hiervan is De Kracht (The Force).