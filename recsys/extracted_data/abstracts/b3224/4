The Moon Is Down is een novelle van de Amerikaanse schrijver John Steinbeck uit 1942. Het boek gaat over een rustig Noord-Europees dorp dat onverwacht wordt overvallen door een legeronderdeel van een buitenlandse bezettingsmacht. Het dorp wordt binnengevallen, omdat het van grote strategische waarde kan zijn. In het dorp bevindt zich namelijk een kolenmijn die van belang is voor het op gang houden van de oorlogsindustrie.Hoewel het niet expliciet vermeld wordt, is uit de locatie, de omstandigheden en de tijdspanne duidelijk dat het gaat over een dorp in Noorwegen dat tijdens de Tweede Wereldoorlog wordt bezet door een legeronderdeel van nazi-Duitsland. De inval is mede voorbereid door een verrader uit de plaatselijke bevolking, die voor onderdak heeft gezorgd en gevoelige informatie over dorpsbewoners heeft doorgespeeld aan de bezetter. Onder aanvoering van de burgemeester en een aantal getrouwen komt er echter langzaamaan een zwijgende maar volhardende verzetsbeweging op gang. Incidenten en represailles blijven vervolgens niet uit, maar het aanhoudende verzet weet op den duur het moreel van de bezetters aan te tasten.