Il Ciclo di Sookie Stackhouse (The Southern Vampire Mysteries) è una saga letteraria nata dalla fantasia della scrittrice Charlaine Harris, pubblicata dal 2001 al 2013.Ambientata ai giorni nostri, la saga racconta un mondo dove i vampiri vivono a stretto contatto con gli esseri umani, cercando di integrarsi nella società. I vampiri hanno rivelato al mondo la loro esistenza dopo che una ditta giapponese ha inventato un sangue sintetico che permette loro di non nutrirsi più di sangue umano, ma la loro razza non è ancora perfettamente integrata agli occhi degli esseri umani, che li vedono ancora come una minaccia. Oltre ai vampiri, la saga è popolata anche da altre creature sovrannaturali, come mutaforma e lupi mannari.La serie è narrata in prima persona dal punto di vista di Sookie Stackhouse, una cameriera telepate che vive nell'immaginaria cittadina di Bon Temps, in Louisiana.Il primo romanzo della saga, Finché non cala il buio è stato pubblicato nel 2001 e ha vinto un Anthony Award per la narrativa mistery. La saga viene pubblicata in Italia dalla Delos Books, che ha iniziato a pubblicare i romanzi a partire dall'ottobre 2007. Il Ciclo di Sookie Stackhouse è stato venduto oltre 25 paesi in tutto il mondo e tradotto in altrettante lingue. L'edizione in italiano è tradotta da Annalisa Guarnieri. La Harris ha detto che la serie di libri sta per raggiungere un suo naturale epilogo e che lei una volta terminato l’ultimo volume passerà a qualcos’altro: “Sto scrivendo il libro n. 12 a cui seguirà il libro n.13 e poi penserò a qualcos’altro di nuovo e meraviglioso da fare“. L'ultimo libro è risultato essere "Morti per sempre" (in originale "Dead Ever After") ed è stato pubblicato in Italia il 26 giugno 2013; tuttavia la Harris ha dichiarato che negli USA il 29 ottobre 2013 uscirà un volume intitolato After Dead: What Came Next in the World of Sookie Stackhouse che conterrà un addio per ogni personaggio della serie in ordine alfabetico, costituendo quindi una sorta di coda finale all'intera saga.