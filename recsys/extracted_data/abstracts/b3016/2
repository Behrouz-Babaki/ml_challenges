De Hobbit, of 'Daarheen en Weer Terug' , kortweg De Hobbit, is een fantasyboek voor kinderen, geschreven door de Britse hoogleraar J.R.R. Tolkien. Het werd gepubliceerd op 21 september 1937 en kreeg datzelfde jaar zowel een nominatie voor de Carnegie Medal als een prijs van de New York Herald Tribune voor beste jeugdfictie. Tot op de dag van vandaag is het boek erg populair en wordt het erkend als een klassieker in de jeugdliteratuur.Het boek beschrijft het verhaal van de hobbit Bilbo Balings die op reis gaat om een schat te zoeken, die bewaakt wordt door de draak Smaug. Bilbo's zoektocht brengt hem meerdere keren in gevaar, maar hij wordt gelukkig bijgestaan door Gandalf, een tovenaar, en een aantal dwergen. Het verhaal wordt verteld in de vorm van een epische queeste: Elk hoofdstuk introduceert een nieuw duister wezen uit Midden-aarde en Bilbo wordt steeds bekwamer en wijzer. Aan het einde van het boek vindt De Slag van Vijf Legers plaats, waarin veel wezens uit eerdere hoofdstukken elkaar bevechten in een conflict.Persoonlijke groei en hero√Øsche figuren spelen een grote rol in De Hobbit. Vele literatoren hebben de gebeurtenissen hierin verbonden met Tolkiens eigen ervaringen tijdens de Eerste Wereldoorlog, waarin hij meevocht in de Slag om de Somme. De Angelsaksische literatuurkennis van de auteur en diens interesse voor fantasyverhalen worden ook genoemd als mogelijke invloedbronnen.Het boek ontving goede kritieken en had ook financieel succes. Tolkiens uitgever wilde dan ook een vervolg. Tijdens het schrijfproces van In de Ban van de Ring bracht Tolkien enkele wijzigingen aan in het manuscript van De Hobbit. Deze werden verwerkt in herdrukken van de daaropvolgende jaren.Sinds de publicatie in 1937 is het boek diverse malen herdrukt. In 2010 kondigde New Line Cinema aan dat het boek in twee delen zou worden verfilmd; net als bij de verfilming van In de ban van de ring met Peter Jackson als regisseur. De twee delen kregen de naam The Hobbit: An Unexpected Journey en The Hobbit: There and Back Again. In juli 2012 werd bekend dat er drie delen van de film zouden komen. Het tweede deel kreeg de naam The Hobbit: The Desolation of Smaug en The Hobbit: There and Back Again werd de titel van deel drie.