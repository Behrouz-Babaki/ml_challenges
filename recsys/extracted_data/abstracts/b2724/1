De Avonturen van Taran (originele titel The Chronicles of Prydain) is een vijfdelige fantasyserie voor kinderen geschreven door de Amerikaanse schrijver Lloyd Alexander. De boeken werden tussen 1960 en 1969 gepubliceerd. De serie verhaalt over het weesjongentje Taran dat bij de druïde Dallben inwoont. Hoewel hij slechts een eenvoudige jongen is, of liever, denkt te zijn, droomt Taran ervan een groot ridder te worden. In de volgende vijf boeken wordt beschreven hoe Taran in een tijdsspanne van slechts enkele jaren de ontwikkeling doormaakt van een eenvoudige varkenshoeder tot een groot strijder, die de Gehoornde Koning van het land Prydain verslaat. Taran krijgt hierbij de hulp van diverse personages, waaronder de minstreel Fflewddur Fflam, prinses Eilowyn en het mensachtige wezen Gurgi. De boekenserie viel meerdere malen in de prijzen. Het vijfde deel van de serie werd onderscheiden met de "Newbery Medal", de hoogste Amerikaanse onderscheiding voor een kinderboek, vergelijkbaar met de Gouden Griffel in Nederland. De boekenserie is geïnspireerd op de Welshe mythologie, en de Mabinogion in het bijzonder.