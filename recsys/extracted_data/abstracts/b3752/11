Tokyo Mew Mew - Amiche vincenti (東京ミュウミュウ, Tōkyō Myū Myū?) è un manga mahō shōjo creato da Mia Ikumi e Reiko Yoshida, da cui è stata tratta una serie anime. Il manga è stato pubblicato nel 2001 dalla casa editrice Kodansha nella rivista Nakayoshi e poi raccolto in 7 tankōbon. La serie è ispirata a un precedente manga di Ikumi, La gattina nera di Tokyo. Ne è stato realizzato anche un seguito, di due soli volumetti, intitolato Tokyo Mew Mew - À la mode.L'anime, realizzato dallo Studio Pierrot, è andato in onda in Giappone su TV Aichi tra il 2002 e il 2003, mentre in Italia è stato trasmesso nel corso del 2004 su Italia 1 col titolo Mew Mew - Amiche vincenti. In seguito la serie è stata rilasciata dalla Mondo TV in 15 DVD con tre episodi cadauno, pubblicando quindi soltanto 45 dei 52 episodi totali. Il buon successo di pubblico ottenuto ha favorito anche in Italia la pubblicazione del manga completo, distribuito da Play Press (con titolo originale e sottotitolo "Amiche vincenti"), e la produzione di merchandising a tema. In occasione della ristampa del manga, il titolo assegnato è stato lo stesso dell'anime, mentre Tokyo Mew Mew - À la mode è stato intitolato semplicemente Mew Mew - À la mode.Al termine dei volumi, oltre ad alcune delle opere brevi realizzate precedentemente da Mia Ikumi, sono presenti le storie bonus de Le Mini Mew Mew, ambientate in un asilo, in cui le protagoniste della serie sono delle bambine di 5-6 anni.